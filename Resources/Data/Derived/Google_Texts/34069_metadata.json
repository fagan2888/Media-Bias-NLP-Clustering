{"article_title": "Usa, da Obama aut aut ai repubblicani: \"Votate il rifinanziamento o falliamo\"", "article_keywords": ["le", "che", "usa", "la", "repubblicani", "una", "rifinanziamento", "di", "da", "ai", "si", "della", "aut", "votate", "sua", "il", "governo", "falliamo", "obama"], "article_url": "http://www.ilfattoquotidiano.it/2013/09/28/usa-da-obama-aut-aut-ai-repubblicani-sul-rifinanziamento-del-governo-votate-e-si/726485/", "article_text": "\u201cSmettetela. Votate il budget e andiamo avanti\u201d. E\u2019 durissimo Barack Obama con i repubblicani. Nel momento in cui annuncia la sua telefonata con Hassan Rohani, la prima di un presidente americano con un leader iraniano dal 1979, Obama preme sui repubblicani della Camera perch\u00e9 votino la legge che rifinanzia il governo federale. In caso contrario, avverte, i repubblicani si prenderanno la responsabilit\u00e0 di \u201cfar fallire l\u2019economia americana\u201d. Mancano poche ore alla scadenza della mezzanotte tra luned\u00ec e marted\u00ec quando, a meno di una nuova misura che aumenti la capacit\u00e0 di spesa, il governo Usa sar\u00e0 costretto a ridurre radicalmente alcuni suoi servizi: migliaia di dipendenti pubblici verranno messi in congedo forzato e senza stipendio; chiuderanno musei, parchi, strutture gestite dal governo; i pagamenti delle agenzie federali subiranno consistenti ritardi.\n\nPer evitare il default, nella serata di venerd\u00ec il Senato ha votato una misura \u2013 54 contro 44, democratici contro repubblicani \u2013 per mantenere solvibile il governo almeno fino al 15 novembre. La legge torna a questo punto alla Camera, dove per\u00f2 il passaggio resta incerto. I repubblicani sono infatti disponibili a votare nuovi finanziamenti federali a condizione che questi siano legati a una misura che de-finanzi, quindi in pratica cancelli, l\u2019odiata riforma sanitaria di Barack Obama: l\u2019 \u201cAffordable Care Act\u201c. L\u2019impresa, mettere una pietra sopra l\u2019Obamacare, \u00e8 praticamente impossibile, anzitutto perch\u00e9 la riforma sanitaria \u00e8 ormai legge e poi perch\u00e9 i singoli Stati, le compagnie di assicurazioni, le aziende farmaceutiche, gli americani si sono preparati alla sua entrata in vigore, dal 1 di ottobre.\n\nL\u2019Obamacare \u00e8 per\u00f2, agli occhi di molti conservatori americani, anzitutto per chi si identifica nella politica del Tea Party, il pezzo di legislazione pi\u00f9 odioso degli ultimi decenni; quello che meglio sintetizza il carattere arrogante del governo federale e la sua invasivit\u00e0 nelle vite degli americani. Per questo, per venire incontro, lusingare, compiacere le truppe dei conservatori, alcuni senatori e deputati negli ultimi giorni hanno fatto di questa strategia \u2013 voto sul budget in cambio di cancellazione dei finanziamenti all\u2019Obamacare \u2013 una delle loro bandiere. Ted Cruz, Marco Rubio, Rand Paul si sono scagliati contro la riforma sanitaria e ne hanno chiesto la fine ancor prima che entri in vigore. Ted Cruz, il quarantaduenne iper-attivo senatore texano che \u00e8 tra i favoriti del Tea Party, si \u00e8 anche lanciato in un intervento nell\u2019aula del Senato di ben 21 ore per ritardare il voto e proclamare la sua opposizione alla sanit\u00e0 di Obama. Tutti sanno molto bene che la battaglia \u00e8 soprattutto \u201cdi testimonianza\u201d, senza alcuna possibilit\u00e0 di riuscita in quanto manca dei voti al Senato. Ma la fanno comunque, perch\u00e9 \u00e8 una battaglia destinata ad assicurare le simpatie e l\u2019appoggio dei conservatori, fondamentali nelle fase iniziale delle primarie presidenziali.\n\nCruz, Rubio e Paul non hanno sinora fatto grande mistero sulla possibilit\u00e0 di entrare in lizza per la Casa Bianca nel 2016; Cruz, in coincidenza con la sua maratona di 21 ore al Senato, ha anche organizzato una cena elettorale in cui gli ospiti che hanno pagato 2500 dollari a testa per finanziare il suo comitato di azione politica. La \u201cgrana\u201d, perch\u00e9 di un\u2019enorme \u201cgrana\u201d si tratta, passa dunque ora a John Boehner, lo speaker repubblicano della Camera, che deve decidere se capitolare ad Obama e ai democratici, e votare il rifinanziamento cos\u00ec com\u2019\u00e8, oppure continuare la battaglia contro l\u2019Obamacare. Nel primo caso, se chiede di votare il budget nella sua attuale forma, Boehner si attira le critiche di milioni di aderenti al Tea Party e agli altri gruppi conservatori, che gi\u00e0 lo accusano di eccessiva condiscendenza e sudditanza nei conti di Obama; nel caso invece decida di portare lo scontro alle estreme conseguenza, Boehner potrebbe essere additato come uno dei responsabili del fallimento del governo Usa e della sua incapacit\u00e0 di onorare i propri impegni finanziari.\n\nObama gliel\u2019ha gi\u00e0 ricordato, spiegando che lo \u201cshutdown\u201d del governo significher\u00e0, tra le altre cose, impossibilit\u00e0 di pagare gli stipendi ai soldati impegnati in azioni militari all\u2019estero e chiusura delle attivit\u00e0 scolastiche per milioni di bambini, lasciati senza insegnanti nelle aule scolastiche. Sullo sfondo della battaglia sul debito, si delinea comunque uno scontro tra fazioni repubblicane che scorre sotto la superficie politica da anni e che in quest\u2019occasione \u00e8 venuto esplicitamente alla luce. Da un lato c\u2019\u00e8 la leadership repubblicana, fatta da senatori e deputati da anni al Congresso, pi\u00f9 moderati, non fosse altro che per la lunga permanenza a Washington, pi\u00f9 portati al compromesso e insofferenti, in molti casi anche ostili, alle iniziative che rincorrono la base e le spinte pi\u00f9 radicali; dall\u2019altro c\u2019\u00e8 una schiera di senatori ma soprattutto deputati, generalmente pi\u00f9 giovani e con meno esperienza, portatori delle istanze della base e che a questa demandano il proprio futuro politico. A rappresentare i primi c\u2019\u00e8 gente come John McCain, o il senatore Tom Coburn, che si sono detti assolutamente contrari a far fallire il governo USA in nome della battaglia sulla sanit\u00e0. \u201cNon prendi in ostaggio qualcuno contro cui sai gi\u00e0 che non potrai sparare, e noi non possiamo sparare contro questo ostaggio\u201d, ha spiegato Coburn, sottintendendo che \u201cl\u2019ostaggio\u201d \u00e8 il governo che non si pu\u00f2 far sprofondare. Per i secondi ha parlato Rand Paul, secondo cui \u201cbisogna continuare la battaglia, \u00e8 quello che la gente vuole\u201d. A Boehner toccher\u00e0, nelle prossime ore, cercare un difficile, forse impossibile equilibrio. Per trovare un accordo lo speaker ha convocato una riunione dei repubblicani per sabato pomeriggio. Entro domenica dovrebbe esserci il voto della Camera che stabilir\u00e0 se il governo Usa \u00e8 destinato a chiudere, almeno temporaneamente, i battenti.", "article_metadata": {"EdBlankInTitle": "- Il Fatto Quotidiano", "og": {"site_name": "Il Fatto Quotidiano", "description": "\u201cSmettetela. Votate il budget e andiamo avanti\u201d. E\u2019 durissimo Barack Obama con i repubblicani. Nel momento in cui annuncia la sua telefonata con Hassan Rohani, la prima di un presidente americano con un leader iraniano dal 1979, Obama preme sui repubblicani della Camera perch\u00e9 votino la legge che rifinanzia il governo federale. In caso contrario, \u2026", "title": "Usa, da Obama aut aut ai repubblicani: \"Votate il rifinanziamento o falliamo\" - Il Fatto Quotidiano", "locale": "it_IT", "image": "http://st.ilfattoquotidiano.it/wp-content/uploads/2013/08/obama_interna-nuova.jpg", "updated_time": "2013-09-30T13:17:10+00:00", "url": "http://www.ilfattoquotidiano.it/2013/09/28/usa-da-obama-aut-aut-ai-repubblicani-sul-rifinanziamento-del-governo-votate-e-si/726485/", "type": "article"}, "twitter": {"domain": "Il Fatto Quotidiano", "description": "\u201cSmettetela. Votate il budget e andiamo avanti\u201d. E\u2019 durissimo Barack Obama con i repubblicani. Nel momento in cui annuncia la sua telefonata con Hassan Rohani, la prima di un presidente americano con un leader iraniano dal 1979, Obama preme sui repubblicani della Camera perch\u00e9 votino la legge che rifinanzia il governo federale. In caso contrario, [\u2026]", "title": "Usa, da Obama aut aut ai repubblicani: \"Votate il rifinanziamento o falliamo\" - Il Fatto Quotidiano", "image": {"src": "http://st.ilfattoquotidiano.it/wp-content/uploads/2013/08/obama_interna-nuova.jpg"}, "creator": "@fattoquotidiano", "site": "@fattoquotidiano", "card": "summary_large_image"}, "fb": {"app_id": 222559857810775}, "article": {"publisher": "https://www.facebook.com/ilFattoQuotidiano", "section": "Mondo", "tag": "Barack Obama,John McCain,Riforma Sanitaria,Tea Party,Usa", "published_time": "2013-09-28T12:45:19+00:00", "modified_time": "2013-09-30T13:17:10+00:00"}, "viewport": "width=1050px"}, "_id": "\"57477af46914bd0286fda6c2\"", "article_summary": "Entro domenica dovrebbe esserci il voto della Camera che stabilir\u00e0 se il governo Usa \u00e8 destinato a chiudere, almeno temporaneamente, i battenti.\nPer i secondi ha parlato Rand Paul, secondo cui \u201cbisogna continuare la battaglia, \u00e8 quello che la gente vuole\u201d.\nPer evitare il default, nella serata di venerd\u00ec il Senato ha votato una misura \u2013 54 contro 44, democratici contro repubblicani \u2013 per mantenere solvibile il governo almeno fino al 15 novembre.\nTutti sanno molto bene che la battaglia \u00e8 soprattutto \u201cdi testimonianza\u201d, senza alcuna possibilit\u00e0 di riuscita in quanto manca dei voti al Senato.\nIn caso contrario, avverte, i repubblicani si prenderanno la responsabilit\u00e0 di \u201cfar fallire l\u2019economia americana\u201d."}