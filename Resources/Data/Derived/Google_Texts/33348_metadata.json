{"article_title": "Chora s\u0142u\u017cba zdrowia w USA: reforma Obamacare okazuje si\u0119 kl\u0119sk\u0105", "article_keywords": ["usa", "reforma", "chora", "zdrowia", "przez", "obamacare", "za", "nie", "te", "si", "klsk", "tylko", "w", "suba", "okazuje", "z"], "article_url": "http://forsal.pl/artykuly/748733,chora-sluzba-zdrowia-w-usa-reforma-obamacare-okazuje-sie-kleska.html", "article_text": "Kompromituj\u0105ca niesprawno\u015b\u0107 strony internetowej Healthcare.gov okazuje si\u0119 tylko wierzcho\u0142kiem g\u00f3ry lodowej wpadek. W\u0142a\u015bnie wysz\u0142o na jaw, \u017ce lawinowo ro\u015bnie liczba Amerykan\u00f3w, kt\u00f3rym Obamacare ubezpieczenie... odbiera. Tym samym prezydent USA wychodzi na oszusta, bo jeszcze par\u0119 tygodni temu r\u0119czy\u0142 g\u0142ow\u0105 za nietykalno\u015b\u0107 istniej\u0105cych polis.\n\nJu\u017c ponad 5 mln Amerykan\u00f3w otrzyma\u0142o zawiadomienia, \u017ce ich polisy wygasaj\u0105, bo nie spe\u0142niaj\u0105 standard\u00f3w narzuconych przez Obamacare. American Enterprise Institute ostrzega, \u017ce liczba ta mo\u017ce wzrosn\u0105\u0107 do 100 mln. Polis\u0119 traci np. student, kt\u00f3ry nie by\u0142 ubezpieczony na okoliczno\u015b\u0107 ci\u0105\u017cy: opieka prenatalna jest obowi\u0105zkowa dla ka\u017cdego planu w ramach Obamacare, podczas gdy w dotychczasowych polisach nie by\u0142a.\n\nMo\u017cliwe, \u017ce Obama ma pecha. Zdaniem cz\u0119\u015bci ekspert\u00f3w pad\u0142 ofiar\u0105 starego systemu, w kt\u00f3rym powszechna by\u0142a praktyka oferowania przez ubezpieczycieli szmacianych polis. Te popularne zw\u0142aszcza w\u015br\u00f3d m\u0142odych Amerykan\u00f3w pakiety, za kilkadziesi\u0105t dolar\u00f3w miesi\u0119cznie, nie pokrywa\u0142y nawet koszt\u00f3w operacji wyrostka robaczkowego. W bardziej sprzyjaj\u0105cym klimacie politycznym Obama m\u00f3g\u0142by zbiera\u0107 laury za to, \u017ce zdemaskowa\u0142 kolejn\u0105 haniebn\u0105 praktyk\u0119 rynku ubezpieczeniowego. Ale nie dzi\u015b. \u2013 Trzy lata temu Obamacare tryumfalnie wje\u017cd\u017ca\u0142 do \u015bwiadomo\u015bci spo\u0142ecznej rydwanem ci\u0105gni\u0119tym przez rumaki dw\u00f3ch obietnic: \u017ce wszyscy ch\u0119tni zatrzymaj\u0105 swoje dotychczasowe polisy oraz \u017ce dotowane przez pa\u0144stwo sk\u0142adki b\u0119d\u0105 niskie. Dzieje si\u0119 dok\u0142adnie na odwr\u00f3t \u2013 wyja\u015bnia Jon Kingsdale, prezes niezale\u017cnej eksperckiej grupy doradczo-badawczej Commonwealth Health Insurance Connector Authority w Massachusetts.\n\n>>> Czytaj te\u017c: Obamacare w impasie: wielka reforma Obamy ugrz\u0119z\u0142a\n\nO niech\u0119ci mieszka\u0144c\u00f3w USA do Obamacare najlepiej \u015bwiadcz\u0105 liczby: do po\u0142owy listopada polisy na federalnych i stanowych gie\u0142dach ubezpiecze\u0144 wykupi\u0142o tylko 100 tys. obywateli. Bia\u0142y Dom spodziewa\u0142 si\u0119 co najmniej 0,5 mln zapis\u00f3w w pierwszym miesi\u0105cu dzia\u0142alno\u015bci gie\u0142d. I nie ma szans, aby wszyscy nieubezpieczeni Amerykanie, kt\u00f3rych liczb\u0119 szacuje si\u0119 na 46 mln, wykupili polis\u0119 do marca 2014 r., do czego zobowi\u0105zuje ich nowe prawo.\n\nTe katastrofalne wyniki to r\u00f3wnie\u017c efekt szoku cenowego, jaki prze\u017cyli zainteresowani skorzystaniem z Obamacare. Media w USA od kilku dni \u017cyj\u0105 informacj\u0105, \u017ce na sk\u0142adk\u0119 w ramach systemu nie sta\u0107 nawet Jessiki Sanford \u2013 kt\u00f3ra sta\u0142a si\u0119 wizyt\u00f3wk\u0105 prezydenckiego programu. Jaki\u015b czas temu napisa\u0142a do prezydenta list z podzi\u0119kowaniem za reform\u0119, kt\u00f3ra takim jak ona, drobnym przedsi\u0119biorcom, da bezpiecze\u0144stwo i pewno\u015b\u0107 leczenia. Obama w przem\u00f3wieniach ch\u0119tnie stawia\u0142 j\u0105 za przyk\u0142ad osoby, kt\u00f3rej Obamacare odmieni \u017cycie.\n\nAmerykanie czuj\u0105 si\u0119 oszukani i ju\u017c wymierzyli Obamie kar\u0119 \u2013 ma tak niskie poparcie, jak Bush po uderzeniu huraganu \u201eKatrina\u201d. Oliwy do ognia dolewaj\u0105 nie tylko republikanie, ale nawet politycy z obozu demokrat\u00f3w. Ju\u017c czterech senator\u00f3w i kilkunastu kongresmen\u00f3w do\u0142\u0105czy\u0142o do ch\u00f3ru republikan\u00f3w postuluj\u0105cych odroczenie implementacji Obamacare, a najlepiej jej odwo\u0142anie.\n\nObama szuka ratunku, kaja si\u0119 przed narodem. Zwr\u00f3ci\u0142 si\u0119 te\u017c do ubezpieczycieli z pro\u015bb\u0105, aby omin\u0119li jego w\u0142asne prawo i pozwolili klientom jeszcze przez rok korzysta\u0107 ze starych polis. Tylko \u017ce mo\u017ce to by\u0107 niemo\u017cliwe. Ubezpieczyciele mog\u0105 si\u0119 do nowego roku po prostu nie wyrobi\u0107 z restytucj\u0105 starego systemu. Co wtedy? \u2013 Je\u015bli w strachu przed rozw\u015bcieczonymi wyborcami demokraci popr\u0105 republikan\u00f3w i pozbawi\u0105 reform\u0119 jej filaru, czyli zapisu o powszechnym ubezpieczeniu, ubezpieczalnie odpowiedz\u0105 na to eskalacj\u0105 cen, pracodawcy przestan\u0105 oferowa\u0107 ubezpieczenie swoim pracownikom i nar\u00f3d zostanie bez ubezpieczenia w og\u00f3le. Obamacare de facto za\u015b zniknie. To ca\u0142kiem prawdopodobny scenariusz \u2013 uwa\u017ca Jon Kingsdale.\n\n>>> Czytaj te\u017c: Opieka zdrowotna w USA: Niepokoj\u0105cy stan zdrowia Amerykanek", "article_metadata": {"MobileOptimized": 320, "Description": "Prezydencki system odbiera stare polisy, nowych jest jak na lekarstwo. Reforma ubezpieczeniowa si\u0119 wali.", "og": {"site_name": "forsal.pl", "description": "Prezydencki system odbiera stare polisy, nowych jest jak na lekarstwo. Reforma ubezpieczeniowa si\u0119 wali.", "title": "Chora s\u0142u\u017cba zdrowia w USA: reforma Obamacare okazuje si\u0119 kl\u0119sk\u0105", "url": "http://forsal.pl/artykuly/748733,chora-sluzba-zdrowia-w-usa-reforma-obamacare-okazuje-sie-kleska.html", "image": "http://g1.forsal.pl/p/_wspolne/pliki/1150000/1150537-.jpg", "type": "article"}, "robots": "index, follow", "apple-mobile-web-app-status-bar-style": "black-translucent", "HandheldFriendly": "True", "Keywords": "zdrowie", "fb": {"page_id": 114453729684, "app_id": 276313282213}, "format-detection": "telephone=no", "msvalidate.01": "94B59713A8EFC7D774D689E8107C3D14", "google-site-verification": "5oaIzG2xjYr6JQYWRFdbv8R7KDs1ix6S1vSqSxvJYF0", "apple-mobile-web-app-capable": "yes", "viewport": "width=device-width, initial-scale=1, minimum-scale=1.0, maximum-scale=1, user-scalable=no", "news_keywords": "zdrowie"}, "_id": "\"57477af36914bd0286fcbce3\"", "article_summary": "Kompromituj\u0105ca niesprawno\u015b\u0107 strony internetowej Healthcare.gov okazuje si\u0119 tylko wierzcho\u0142kiem g\u00f3ry lodowej wpadek.\n>>> Czytaj te\u017c: Obamacare w impasie: wielka reforma Obamy ugrz\u0119z\u0142aO niech\u0119ci mieszka\u0144c\u00f3w USA do Obamacare najlepiej \u015bwiadcz\u0105 liczby: do po\u0142owy listopada polisy na federalnych i stanowych gie\u0142dach ubezpiecze\u0144 wykupi\u0142o tylko 100 tys.\nJu\u017c ponad 5 mln Amerykan\u00f3w otrzyma\u0142o zawiadomienia, \u017ce ich polisy wygasaj\u0105, bo nie spe\u0142niaj\u0105 standard\u00f3w narzuconych przez Obamacare.\nMedia w USA od kilku dni \u017cyj\u0105 informacj\u0105, \u017ce na sk\u0142adk\u0119 w ramach systemu nie sta\u0107 nawet Jessiki Sanford \u2013 kt\u00f3ra sta\u0142a si\u0119 wizyt\u00f3wk\u0105 prezydenckiego programu.\n>>> Czytaj te\u017c: Opieka zdrowotna w USA: Niepokoj\u0105cy stan zdrowia Amerykanek"}