Door: redactie

24/07/14 - 00u43 Bron: Belga

© reuters.

Het aantal Amerikanen zonder ziekteverzekering is met 10,3 miljoen gedaald als gevolg van de recente hervorming van het gezondheidszorgsysteem door president Barack Obama. Dat blijkt uit een onderzoek, waarvan de resultaten vandaag zijn verschenen in het New England Journal of Medicine. Het departement Volksgezondheid, dat de cijfers verspreidde, reageert tevreden op de "betekenisvolle" daling.

Tussen september 2013 en april 2014 onderschreven 10 miljoen volwassenen tussen 18 en 64 jaar, die voordien niet verzekerd waren voor hun medische zorgen, een ziekteverzekering, zo blijkt uit de studie door onderzoekers van Harvard. Het aandeel niet-verzekerde volwassenen liep daarmee terug van 21 procent in september naar 16,3 procent in april. Dat komt neer op een daling met 5,2 procentpunten, indien rekening wordt gehouden met economische factoren.



De hervorming trad op 1 januari volledig in werking. Doel van de wetswijziging, die na een soms bitse parlementaire strijd groen licht kreeg, is om 50 miljoen Amerikanen die er geen hadden, van een ziekteverzekering te laten genieten. Tot vandaag waren enkel officiële statistieken bekend over het aantal personen dat zich voor een private of publieke verzekering had ingeschreven via portaalsites van de overheid. Die cijfers boden echter geen uitsluitsel over wie voordien niet verzekerd was.