{"article_title": "Ecco perch\u00e9 alla fine l'Obamacare funzioner\u00e0", "article_keywords": ["perch", "non", "le", "ma", "che", "alla", "la", "lobamacare", "una", "si", "il", "funzioner", "se", "di", "fine", "ecco"], "article_url": "http://www.ilsole24ore.com/art/notizie/2013-12-01/ecco-perche-fine-obamacare-funzionera-082855.shtml?uuid=ABplNyg", "article_text": "Non sono intervenuto nella polemica sui malfunzionamenti di HealthCare.gov, il sito che gestisce le sottoscrizioni al sistema sanitario introdotto dalla riforma di Obama, e non l'ho fatto perch\u00e9 non ho nulla da dire. La polemica non verte sulla riforma in s\u00e9: guardando all'esperienza degli Stati che hanno gi\u00e0 una \u00abBorsa delle assicurazioni\u00bb, la struttura dell'Obamacare \u00e8 praticabile.\n\nIl futuro della riforma dipende dalla capacit\u00e0 delle autorit\u00e0 di risolvere abbastanza bene e in fretta i problemi informatici e questo \u00e8 un argomento su cui le mie competenze sono nulle. La mancanza di competenza, per\u00f2, non ha impedito ad altri di commentare ogni minima inversione di tendenza nei sondaggi, ogni votazione alla Camera dei rappresentanti, e cos\u00ec via. Ma che ci volete fare, bisogna pur vivere.\n\nA questo punto, per\u00f2, dispongo di informazioni sufficienti per azzardare qualche previsione: la faccenda, anche se con inciampi, andr\u00e0 a buon fine. Le registrazioni gestite dagli Stati stanno andando bene. L'espansione del Medicaid, il programma di assistenza sanitaria pubblica per gli indigenti, va benissimo (e si sta espandendo anche in Stati che avevano rifiutato l'espansione).\n\nHealthCare.gov, anche se ha problemi, comincia a dare l'impressione che tra qualche settimana potrebbe funzionare sufficientemente bene da consentire a un gran numero di persone di registrarsi, o con le \"Borse\" statali o con le assicurazioni. Se tutto questo \u00e8 giusto, a marzo, quando finir\u00e0 la procedura di registrazione aperta, milioni di americani avranno una copertura sanitaria legale e le riforme saranno irreversibili. Il danno per la reputazione del presidente forse non sar\u00e0 riparabile; le speranze di una vittoria travolgente dei Democratici alle elezioni di met\u00e0 mandato del prossimo autunno forse sono sfumate, anche se non si pu\u00f2 mai dire. Ma chi fa affidamento su un fiasco della riforma probabilmente ha sbagliato i conti. Voglio dire una cosa sulla prevista offensiva repubblicana contro l'Obamacare. Niente di originale, ma probabilmente user\u00f2 termini pi\u00f9 crudi di quelli che potete leggere altrove. In tre parole: sono degli idioti.\n\nDue scenari. Nel primo, il disastro di HealthCare.gov si rivela talmente ingestibile che il 31 marzo, quando scadr\u00e0 il periodo di registrazione, il programma non riuscir\u00e0 a partire. In quel caso i Democratici subiranno una schiacciante sconfitta. Nell'altro scenario, pi\u00f9 probabile, il processo di registrazione diventa sufficientemente funzionale e il 31 marzo milioni di persone che prima non avevano copertura sanitaria o avevano assicurazioni pi\u00f9 o meno inutili otterranno un'assistenza sanitaria. In quel caso la riforma diventer\u00e0 irreversibile, la violenta opposizione dei Repubblicani si ritorcer\u00e0 contro di loro e i Democratici otterranno una vittoria politica: non una vittoria ampia come se tutto avesse funzionato bene fin dal principio, ma comunque una vittoria. Nient'altro ha importanza. I Repubblicani possono vincere tutti i giorni per un mese sulle pagine dei giornali, ma tra un anno nessuno se ne ricorder\u00e0.\n\nL'unica cosa che i Repubblicani possono fare per influenzare il tutto sarebbe sabotare la legge. E lo stanno facendo, bloccando l'espansione del Medicaid. Ma non baster\u00e0, se le \"Borse\" delle assicurazioni cominceranno a funzionare anche solo passabilmente bene: quando la gente, compresi i giovani, si render\u00e0 conto di avere a disposizione una copertura sanitaria concreta a prezzi abbordabili, la propaganda politica non gli far\u00e0 cambiare idea. Ovviamente potrei sbagliarmi. Forse mettere rimedio ai difetti del sito sar\u00e0 pi\u00f9 complicato di quanto ci immaginiamo.\n\nUna cosa per\u00f2 \u00e8 sicura: l'offensiva propagandistica dei Repubblicani non sposter\u00e0 una virgola.\n\n(Traduzione di Fabio Galimberti)\n\nLeggi e scrivi Commenta la notizia", "article_metadata": {"category": "commenti-e-idee", "description": "Non sono intervenuto nella polemica sui malfunzionamenti di HealthCare.gov, il sito che gestisce le sottoscrizioni al sistema sanitario introdotto", "og": {"site_name": "Il Sole 24 ORE", "description": "Non sono intervenuto nella polemica sui malfunzionamenti di HealthCare.gov, il sito che gestisce le sottoscrizioni al sistema sanitario introdotto", "title": "Ecco perch\u00e9 alla fine l'Obamacare funzioner\u00e0", "url": "http://www.ilsole24ore.com/art/notizie/2013-12-01/ecco-perche-fine-obamacare-funzionera-082855.shtml?uuid=ABplNyg", "image": "http://i.res.24o.it/images2010/Migrazione/IlSole24Ore-Web/_Immagini/Economia/2011/02/Krugman-AP-258.jpg?uuid=2c33b766-307a-11e0-82e7-244c352e73a4", "type": "article"}, "robots": "index, follow", "fb": {"app_id": 139894059362416}, "keywords": ", , espansione, democratico, assicurazione, problema, repubblicano, riforma"}, "_id": "\"57477af46914bd0286fdd581\"", "article_summary": "Ma che ci volete fare, bisogna pur vivere.\nNel primo, il disastro di HealthCare.gov si rivela talmente ingestibile che il 31 marzo, quando scadr\u00e0 il periodo di registrazione, il programma non riuscir\u00e0 a partire.\nLa mancanza di competenza, per\u00f2, non ha impedito ad altri di commentare ogni minima inversione di tendenza nei sondaggi, ogni votazione alla Camera dei rappresentanti, e cos\u00ec via.\nA questo punto, per\u00f2, dispongo di informazioni sufficienti per azzardare qualche previsione: la faccenda, anche se con inciampi, andr\u00e0 a buon fine.\nLa polemica non verte sulla riforma in s\u00e9: guardando all'esperienza degli Stati che hanno gi\u00e0 una \u00abBorsa delle assicurazioni\u00bb, la struttura dell'Obamacare \u00e8 praticabile."}