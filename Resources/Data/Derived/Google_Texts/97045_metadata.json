{"article_title": "Il \"trucco\" che tiene alto il Pil degli Usa", "article_keywords": ["tiene", "alto", "trucco", "degli", "che", "usa", "la", "di", "al", "trimestre", "dei", "del", "il", "pil", "delle"], "article_url": "http://www.ilsussidiario.net/News/Economia-e-Finanza/2015/3/2/SPY-FINANZA-Il-trucco-che-tiene-alto-il-Pil-degli-Usa/586832/", "article_text": "Et voil\u00e0, il mito della ripresa e dell\u2019economia Usa in grande forma perde ancora di credibilit\u00e0. Come ci mostra il primo grafico a fondo pagina, nel quarto trimestre il prodotto interno lordo Usa \u00e8 cresciuto del 2,18%, pi\u00f9 delle previsioni del 2% ma meno rispetto alla prima stima del 2,64%, sintomo chiaro che l\u2019economia americana ha rallentato il passo negli ultimi mesi del 2014 e quasi una manna per chi teme come la peste il possibile rialzo del tassi da parte della Fed a giugno. Insomma, dopo il dato record del terzo trimestre con il Pil a +5%, grazie sostanzialmente alla ricalendarizzazione delle spese legate al programma Obamacare e a un\u2019enorme revisione dei dati relativi a consumi e risparmi degna di Fausto Tonna (come vi dimostrai gi\u00e0 all\u2019epoca), ora si torna a mettere in discussione quanto la Fed e la sua azione abbiano effettivamente fatto per l\u2019economia reale Usa, a fronte dei rally senza fine dei mercati.\n\nSulla revisione al ribasso ha inciso un aumento inferiore alle stime delle scorte aziendali (da 113,1 miliardi a 88,4 miliardi di dollari), fattispecie che ha dato un contributo inferiore al Pil, passando dallo 0,82% previsto allo 0,12% reale: un qualcosa di assolutamente atteso, per\u00f2, visto che l\u2019aumento stimato delle scorte aziendali a +113,1 miliardi di dollari nel quarto trimestre rappresentava il secondo aumento mensile del XXI secolo, secondo solo al settembre 2010. Da quel momento in poi, saranno solo dati liquidatori del Pil.\n\nA sostenere il Pil, poi, \u00e8 stata la crescita rapida dei consumi (+4,2%, il passo pi\u00f9 rapido dal quarto trimestre 2010 e poco inferiore al +4,3% della prima stima) e gli investimenti aziendali aumentati del 4,8% (meglio del +1,9% della prima stima). Peccato che ci sia un per\u00f2: per quanto riguarda gli investimenti fissi, quel contributo al Pil gi\u00e0 nel primo trimestre di quest\u2019anno \u00e8 destinato a sparire vista la riduzione del capex da parte delle aziende petrolifere colpite dalla crisi dei prezzi, mentre i consumi personali ci regalano ancora l\u2019ennesima pantomima all\u2019americana. In cosa avrebbero speso, infatti, gli statunitensi i soldi risparmiati grazie al \u201ctaglio fiscale\u201d garantito dal crollo dei prezzi energetici? Stando alle stime, nel quarto trimestre i cittadini Usa avevano speso qualcosa come 20,4 miliardi di dollari in sanit\u00e0, il livello pi\u00f9 alto di contributo al Pil da parte della voce \u201cconsumi\u201d da anni. E nonostante la prima revisione, ieri abbiamo scoperto che negli ultimi tre mesi del 2014 quel livello di spesa \u00e8 cresciuto ancora, adesso a quota 21,4 miliardi di dollari, il 18% di tutte le spese per beni e servizi del quarto trimestre, come ci mostra il secondo grafico! Et voil\u00e0, le spese obbligatorie legate al programma Obamacare hanno fatto il miracolo ancora una volta, di fatto annullando l\u2019effetto negativo delle deboli vendite al dettaglio di fine 2014 e inizio 2015. Ma si sa, il sottoscritto \u00e8 un catastrofista che legge i dati aggregati del Pil come vuole lui, sempre in negativo.\n\nBeh, se cos\u00ec fosse trovatemi qualcuno che invece riesce a leggere in qualche modo in positivo quest\u2019altro dato, splendidamente spiegato dal terzo grafico: l\u2019indice manifatturiero Chicago PMI a febbraio \u00e8 letteralmente crollato a 45.9 contro le aspettative di 57.5, il peggior dato dal luglio 2009 e i peggior calo mese-su-mese dal crollo Lehman, mentre il dato dei nuovi ordinativi \u00e8 sceso al livello minimo dal giugno 2009. E nonostante la vulgata ufficiale spieghi questo tonfo con le avverse condizioni meteo e alcune proteste sindacali nei porti del Paese, Jon Hatzius, capo economista di Goldman Sachs, a caldo ha voluto commentare solo in questo modo: \u00abQuesto dato \u00e8 un buon argomento per la Fed per alzare i tassi almeno dopo settembre\u00bb. Viva la sincerit\u00e0.", "article_metadata": {"EdIdentifier": "id=586832", "description": "Il Pil americano \u00e8 cresciuto ancora nell\u2019ultimo trimestre del 2014. Ma i dati comunicati nascondono una verit\u00e0 interessante sull\u2019economia Usa. Ce ne parla MAURO BOTTARELLI.", "og": {"site_name": "Il Sussidiario.net", "description": "Il Pil americano \u00e8 cresciuto ancora nell\u2019ultimo trimestre del 2014. Ma i dati comunicati nascondono una verit\u00e0 interessante sull\u2019economia Usa. Ce ne parla MAURO BOTTARELLI.", "title": "SPY FINANZA/ Il 'trucco' che tiene alto il Pil degli Usa", "url": "http://www.ilsussidiario.net/News/Economia-e-Finanza/2015/3/2/SPY-FINANZA-Il-trucco-che-tiene-alto-il-Pil-degli-Usa/586832/", "image": "http://www.ilsussidiario.net/img/INFOPHOTO2/obama_ombraR439.jpg", "type": "article"}, "alexaVerifyID": "hyr6D4dYokTH3Ne2ra4ijfmewZw", "ROBOTS": "INDEX, FOLLOW, NOARCHIVE", "fb": {"admins": 1550771921}, "majestic-site-verification": "MJ12_d47b571f-fe22-4f67-8f79-f6e5d7180fda", "msvalidate.01": "90FF22CA7A85C47F91AFB45F3A08091E", "verify-v1": "cgvdtugl9jw/xftduh8ulN637xW1cWpzVD1ipwO9PAI=", "y_key": "4944ae973e27b6e6", "EdDateTime": "2015/03/02 06:05:00", "news_keywords": "pil,usa,ripresa,america,obama"}, "_id": "\"57477af46914bd0286fdfc2a\"", "article_summary": "Ma si sa, il sottoscritto \u00e8 un catastrofista che legge i dati aggregati del Pil come vuole lui, sempre in negativo.\nDa quel momento in poi, saranno solo dati liquidatori del Pil.\nStando alle stime, nel quarto trimestre i cittadini Usa avevano speso qualcosa come 20,4 miliardi di dollari in sanit\u00e0, il livello pi\u00f9 alto di contributo al Pil da parte della voce \u201cconsumi\u201d da anni.\nEt voil\u00e0, il mito della ripresa e dell\u2019economia Usa in grande forma perde ancora di credibilit\u00e0.\nIn cosa avrebbero speso, infatti, gli statunitensi i soldi risparmiati grazie al \u201ctaglio fiscale\u201d garantito dal crollo dei prezzi energetici?"}