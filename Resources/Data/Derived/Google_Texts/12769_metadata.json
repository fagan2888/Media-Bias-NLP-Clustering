{"article_title": "USA:s ineffekiva sjukv\u00e5rd en kassako f\u00f6r Bactiguard", "article_keywords": ["och", "fr", "en", "bactiguard", "med", "sjukvrd", "som", "ineffekiva", "p", "att", "r", "den", "av", "usas", "kassako"], "article_url": "http://www.svd.se/usas-ineffekiva-sjukvard-en-kassako-for-bactiguard", "article_text": "USA:s sjukv\u00e5rdsmarknad och s\u00e4ttet den fungerar p\u00e5 har varit en lycktr\u00e4ff f\u00f6r Bactiguard \u2013 alldeles oavsett hur effektiv bolagets teknik \u00e4r.\n\nFoto: LINUS SUNDAHL-DJERF\n\n\u00d6ver 60 procent av Bactiguards int\u00e4kter kommer fr\u00e5n licenstillverkning av katetern med bolagets anti-inflammatoriska ytskikt, enligt bolagets prospekt inf\u00f6r b\u00f6rsnoteringen. Av de marknader katetern s\u00e4ljs p\u00e5 \u00e4r den amerikanska \u00f6verl\u00e4gset st\u00f6rst.\n\nUSA:s sjukv\u00e5rdsbransch skiljer sig radikalt fr\u00e5n den svenska. Sjukv\u00e5rd \u00e4r en megaindustri i USA som oms\u00e4tter 2 700 miljarder dollar per \u00e5r och st\u00e5r f\u00f6r n\u00e4ra 18 procent av BNP:n, enligt en ny rapport fr\u00e5n Centers for Disease Control and Prevention (CDC).\n\nDet \u00e4r en perfekt f\u00f6ruts\u00e4ttning f\u00f6r Bactiguard \u2013 alldeles oavsett hur effektiv bolagets teknik \u00e4r. Den ifr\u00e5gasattes i g\u00e5rdagens SvD N\u00e4ringsliv av Olof Akre, docent p\u00e5 urologkliniken vid Karolinska, som varit med och granskat tekniken.\n\nAnnons X\n\n\u2013 Jag tycker inte att det finns n\u00e5gon anledning att anv\u00e4nda tekniken i bredare sammanhang utan att g\u00f6ra ytterligare studier, sa han.\n\nEffektiviteten tycks dock ofta spela en underordnad roll i USA. Landet spenderar mer pengar p\u00e5 sjukv\u00e5rd per capita \u00e4n n\u00e5gon annan nation. Parallellt med att sjukv\u00e5rden visserligen \u00e4r professionell, s\u00e5 \u00e4r den ocks\u00e5 notorisk f\u00f6r \u00f6verbehandling, f\u00f6r brist p\u00e5 insyn kring vem som betalar vad och, dessv\u00e4rre, \u00e4ven f\u00f6r misstag i v\u00e5rden. L\u00e4kare och sjukhus saknar incitament f\u00f6r att h\u00e5lla kostnader nere n\u00e4r notan skickas till f\u00f6rs\u00e4kringsbolagen. Samtidigt h\u00e4nger hot om st\u00e4mningar \u00f6ver sjukhusen, vilket motiverar l\u00e4kare att \u00f6verbehandla.\n\n\u201dFler och st\u00f6rre anstr\u00e4ngningar beh\u00f6vs kommande \u00e5r, framf\u00f6r allt f\u00f6r att kontrollera de huvudsakliga drivkrafterna bakom allt h\u00f6gre sjukv\u00e5rdskostnader\u201d, konstaterade OECD nyligen i en kritisk rapport om USA:s sjukv\u00e5rdssystem.\n\nSvD N\u00c4RINGSLIVS NYHETSBREV \u2013 dagens viktigaste ekonominyheter direkt i mejlkorgen Jag godk\u00e4nner h\u00e4rmed SvD:s anv\u00e4ndarvillkor samt SvD:s personuppgiftspolicy. Anm\u00e4l dig h\u00e4r\n\nSlutsatsen blir att en leverant\u00f6r av medicinsk utrustning har god chans att g\u00f6ra aff\u00e4rer i USA \u00e4ven om den positiva medicinska effekten hos produkten \u00e4r sv\u00e5r att bevisa. Risken att sjukhusen missar en m\u00f6jlighet att behandla en patient kan r\u00e4cka som motivering f\u00f6r att k\u00f6pa in ny utrustning.\n\nD\u00e4rtill \u00e4r de medicinska komplikationer som Bactiguards kateter \u00e4r \u00e4mnade att f\u00e5 bukt med, s\u00e5 kallad sjukhussjuka, ett stort och v\u00e4xande problem, \u00f6verallt i v\u00e4rlden. Det handlar om sv\u00e5rbehandlade infektioner som den medicinska vetenskapen tycks st\u00e5 handfallen inf\u00f6r i takt med att antibiotika tappar sin verkan.\n\nOvanp\u00e5 det kommer en allt \u00e4ldre befolkning i hela v\u00e4stv\u00e4rlden, som ytterligare driver upp behovet av sjukv\u00e5rd.\n\nSamtidigt \u00e4r det inte bara OECD som \u00e4r kritiskt mot pengarullningen och bristen p\u00e5 valm\u00f6jligheter och insyn i USA:s sjukv\u00e5rd. Patienterna \u00e4r det ocks\u00e5 i allt h\u00f6gre grad. I alla fall enligt ett seminarium h\u00e4rom dagen, arrangerat i Washington av nyhetssajten Politico. D\u00e4r menade vissa experter att en \u201drevolution\u201d kan vara n\u00e4ra f\u00f6rest\u00e5ende i sjukv\u00e5rdsbranschen, driven av missn\u00f6jda amerikanska patienter och i viss m\u00e5n ocks\u00e5 av Obamas sjukv\u00e5rdsreform Obamacare.\n\nFr\u00e5gan \u00e4r dock om det handlar om en s\u00e4rskilt snabb revolution. En av Politicos expertpanel var Daniel Wolfson, chef f\u00f6r stiftelsen \u201dAdvancing Medical Professionalism to Improve Health Care\u201d som kampanjar f\u00f6r reformerad sjukv\u00e5rd.\n\n\u2013 Jag har haft fyra on\u00f6diga EKG, s\u00e4ger han till Politico och forts\u00e4tter:\n\n\u2013 Patienter k\u00e4mpar i uppf\u00f6rsbacke n\u00e4r det g\u00e4ller att f\u00e5 en l\u00e4kare att avst\u00e5 fr\u00e5n en behandling.\n\nF\u00f6r Bactiguard har den amerikanska sjukv\u00e5rdsmarknaden varit en kassako i tiotals \u00e5r. Dessv\u00e4rre, enligt bolagets eget prospekt, \u00e4r marknaden d\u00e4r n\u00e4ra m\u00e4ttad med minskande tillv\u00e4xt. Bactiguard m\u00e5ste nu hitta kunder p\u00e5 andra marknader \u2013 med sannolikt betydligt mer kostnadsslimmad sjukv\u00e5rd.", "article_metadata": {"msapplication-config": "https://assets.svd.se/assets/images/favicon/browserconfig.bda19ca2.xml", "description": "USA:s sjukv\u00e5rdsmarknad och s\u00e4ttet den fungerar p\u00e5 har varit en lycktr\u00e4ff f\u00f6r Bactiguard \u2013 alldeles oavsett hur effektiv bolagets teknik \u00e4r.", "google-play-app": "app-id=se.svd.start", "og": {"site_name": "SvD.se", "description": "USA:s sjukv\u00e5rdsmarknad och s\u00e4ttet den fungerar p\u00e5 har varit en lycktr\u00e4ff f\u00f6r Bactiguard \u2013 alldeles oavsett hur effektiv bolagets teknik \u00e4r.", "title": "USA:s ineffekiva sjukv\u00e5rd en kassako f\u00f6r Bactiguard", "url": "http://www.svd.se/usas-ineffekiva-sjukvard-en-kassako-for-bactiguard", "image": "http://images-7.svd-cdn.se/v2/images/8aa6d086-defa-4648-bc24-ad28864b347c?q=60&w=1200&s=8c87830211bfffe46ad197157601bf115f6bc999", "type": "article"}, "twitter": {"description": "USA:s sjukv\u00e5rdsmarknad och s\u00e4ttet den fungerar p\u00e5 har varit en lycktr\u00e4ff f\u00f6r Bactiguard \u2013 alldeles oavsett hur effektiv bolagets teknik \u00e4r.", "title": "USA:s ineffekiva sjukv\u00e5rd en kassako f\u00f6r Bactiguard", "url": "http://www.svd.se/usas-ineffekiva-sjukvard-en-kassako-for-bactiguard", "image": "http://images-7.svd-cdn.se/v2/images/8aa6d086-defa-4648-bc24-ad28864b347c?q=60&w=1200&s=8c87830211bfffe46ad197157601bf115f6bc999", "site": "@SvD", "card": "summary"}, "msapplication-TileColor": "#f7f7f6", "robots": "noarchive", "publishdate": "Fri, 4 Jul 2014 18:49:50 +02:00", "apple-itunes-app": "app-id=423779856, app-argument=http://www.svd.se/usas-ineffekiva-sjukvard-en-kassako-for-bactiguard", "fb": {"app_id": 120052334696503}, "theme-color": "#f7f7f6", "msapplication-TileImage": "https://assets.svd.se/assets/images/favicon/mstile-144x144.54acdc10.png", "lp": {"url": "http://www.svd.se/usas-ineffekiva-sjukvard-en-kassako-for-bactiguard", "section": "N\u00e4ringsliv"}, "article": {"publisher": "https://www.facebook.com/svenskadagbladet", "section": "N\u00e4ringsliv"}, "author": "Erik Bergin | erik.bergin@svd.se", "viewport": "width=device-width,initial-scale=1,minimum-scale=1"}, "_id": "\"57477af36914bd0286fc9e44\"", "article_summary": "Risken att sjukhusen missar en m\u00f6jlighet att behandla en patient kan r\u00e4cka som motivering f\u00f6r att k\u00f6pa in ny utrustning.\nUSA:s sjukv\u00e5rdsmarknad och s\u00e4ttet den fungerar p\u00e5 har varit en lycktr\u00e4ff f\u00f6r Bactiguard \u2013 alldeles oavsett hur effektiv bolagets teknik \u00e4r.\nEn av Politicos expertpanel var Daniel Wolfson, chef f\u00f6r stiftelsen \u201dAdvancing Medical Professionalism to Improve Health Care\u201d som kampanjar f\u00f6r reformerad sjukv\u00e5rd.\nDet \u00e4r en perfekt f\u00f6ruts\u00e4ttning f\u00f6r Bactiguard \u2013 alldeles oavsett hur effektiv bolagets teknik \u00e4r.\nSamtidigt \u00e4r det inte bara OECD som \u00e4r kritiskt mot pengarullningen och bristen p\u00e5 valm\u00f6jligheter och insyn i USA:s sjukv\u00e5rd."}