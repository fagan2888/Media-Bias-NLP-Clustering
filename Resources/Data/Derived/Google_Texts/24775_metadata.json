{"article_title": "Jak leczy\u0107 si\u0119 w Ameryce, czyli o kl\u0119sce Obamacare", "article_keywords": ["ubc", "dol", "czyli", "przez", "express", "obamacare", "leczy", "ameryce", "za", "si", "jak", "w", "scripts", "nie", "klsce", "z"], "article_url": "http://swiat.newsweek.pl/jak-leczyc-sie-w-ameryce-czyli-o-klesce-obamacare,artykuly,364731,1.html", "article_text": "Mia\u0142o by\u0107 pi\u0119knie, jest coraz gorzej. Nie tylko republika\u0144ska opozycja, ale tak\u017ce wielu demokrat\u00f3w i sympatyzuj\u0105cych z lewic\u0105 komentator\u00f3w zgadza si\u0119, \u017ce reforma zdrowotna prezydenta Obamy by\u0142a niewypa\u0142em. Obamacare nie uratowa\u0142by nawet s\u0142ynny dr House.\n\nMusz\u0119 przyzna\u0107, \u017ce popiera\u0142em \u201eUstaw\u0119 o przyst\u0119pnej opiece lekarskiej\u201d. Po pierwsze z g\u0142upoty \u2013 chcia\u0142em, by si\u0119 uda\u0142o, wi\u0119c wierzy\u0142em, \u017ce si\u0119 uda. Po drugie: s\u0105dzi\u0142em, \u017ce gorzej by\u0107 nie mo\u017ce. W przeciwie\u0144stwie do innych zamo\u017cnych kraj\u00f3w, Ameryka nie mia\u0142a i nadal nie ma systemu powszechnej opieki medycznej. Lekarze pracuj\u0105 tu na w\u0142asny rachunek b\u0105d\u017a w klinikach dzia\u0142aj\u0105cych na zasadzie przedsi\u0119biorstw us\u0142ugowych. Do lat 60., us\u0142ugi te wszyscy op\u0142acali z w\u0142asnej kieszeni, najcz\u0119\u015bciej za po\u015brednictwem firm ubezpieczeniowych. Emerytom i ubogim opiek\u0119 lekarsk\u0105 zapewni\u0142o dopiero utworzenie pa\u0144stwowych fundusz\u00f3w odpowiednio: Medicare i Medicaide.\n\nRz\u0105d wszed\u0142 do uk\u0142adu \u201eLekarze, pacjenci i ubezpieczyciele\u201d, lecz w miar\u0119 komplikowania si\u0119 procedur medycznych zacz\u0105\u0142 traci\u0107 efektywno\u015b\u0107, pr\u00f3buj\u0105c powstrzyma\u0107 wzrost wydatk\u00f3w, a jednocze\u015bnie zapewni\u0107 przyzwoite minimum opieki. W rezultacie powsta\u0142 niezmiernie skomplikowany konglomerat \u015bwiadcze\u0144 prywatnych i dofinansowywanych przez pa\u0144stwo, z szokuj\u0105cymi r\u00f3\u017cnicami w dost\u0119pie Amerykan\u00f3w do podstawowych us\u0142ug medycznych. Prywatne praktyki zanikaj\u0105, wch\u0142aniane przez kliniki. Nadmiar specjalist\u00f3w sprawia, \u017ce dramatycznie rosn\u0105 stawki internist\u00f3w. Szpitale \u0142\u0105cz\u0105 si\u0119 w kombinaty zarz\u0105dzane przez finansjer\u0119, kt\u00f3ra kieruje si\u0119 zasad\u0105 maksymalizacji zysku.\n\nMagazyn \u201eTime\u201d opisywa\u0142 histori\u0119 pi\u0119\u0107dziesi\u0119cioparolatka, kt\u00f3ry dosta\u0142 zapalenia p\u0142uc, poszed\u0142 do szpitala na miesi\u0105c i dosta\u0142 rachunek na p\u00f3\u0142 miliona dolar\u00f3w z czego ubezpieczenie pokry\u0142o 100 tys. CNN zrobi\u0142o reporta\u017c o 60-letnim Bobie Weinkaufie \u2013 m\u0119\u017cczyzna mia\u0142 problemy z oddychaniem i za kilkudniowy pobyt na oddziale intensywnej terapii musia\u0142 zap\u0142aci\u0107 474 tys. Kierowc\u0119 szkolnego autobusu, kt\u00f3ry si\u0119 przewr\u00f3ci\u0142 i uderzy\u0142 g\u0142ow\u0105 o chodnik, tomografia komputerowa m\u00f3zgu kosztowa\u0142a 7 tys. Ka\u017cde dziecko trafiaj\u0105ce do szpitala dostaje pluszow\u0105 zabawk\u0119. Cena: 200 dolar\u00f3w. Dyrektor generalny szpitala Montefiore w Bronksie, zaliczanego do plac\u00f3wek nieobliczonych na zysk (nonprofit), zarabia 4 065 000 dol. rocznie, dyrektor finansowy \u2013 3 243 000 dol., wiceprezydent \u2013 2 220 000, ordynator oddzia\u0142u stomatologicznego \u2013 1 798 000. Co roku Amerykanie wydaj\u0105 na leczenie 3,5 biliona dol.\n\nBryan Smith/ZUMA Wire, Zuma Press Bellevue Hospital na nowojorskim Manhattanie\n\nPoniewa\u017c przez ca\u0142e \u017cycie pracuj\u0119 jako tzw. wolny strzelec i sam p\u0142ac\u0119 za ubezpieczenie lekarskie, w roku 2014 moja sk\u0142adka dosz\u0142a do 1440 dolar\u00f3w (5328 z\u0142 wed\u0142ug dzisiejszego kursu NBP) miesi\u0119cznie. S\u0142ono, jednak firma ubezpieczeniowa gwarantowa\u0142a mi, przynajmniej teoretycznie, wszystkie \u015bwiadczenia i pokrywa\u0142a niemal w ca\u0142o\u015bci koszty lek\u00f3w. Obama obiecywa\u0142, \u017ce ka\u017cdy, kto zechce, b\u0119dzie m\u00f3g\u0142 zachowa\u0107 dotychczasow\u0105 polis\u0119, lecz okaza\u0142o si\u0119 to nieprawd\u0105. Ze wzgl\u0119du na niewiarygodny ba\u0142agan, kt\u00f3ry zapanowa\u0142 wskutek zmian, obj\u0119\u0142a mnie wprawdzie tzw. \u201eklauzula dziadka\u201d, to znaczy mog\u0142em korzysta\u0107 ze starego ubezpieczenia rok d\u0142u\u017cej ni\u017c przewidywa\u0142a ustawa, ale od 1 stycznia 2015 roku musia\u0142em wykupi\u0107 nowe.\n\nFaktycznie by\u0142o ta\u0144sze, cho\u0107 wzi\u0105\u0142em najlepsze \u2013 p\u0142ac\u0119 665,90 dol. (2464 z\u0142). Niby dwa razy mniej, ale diabe\u0142 tkwi w szczeg\u00f3\u0142ach. Do sumy tej dochodzi udzia\u0142 w\u0142asny (deductible) w wysoko\u015bci 4 tys. dolar\u00f3w rocznie i op\u0142aty w\u0142asne (out-of-pocket expenses), czyli kolejne 2 tys. dol. Innymi s\u0142owy: je\u015bli b\u0119d\u0119 chorowa\u0142 cz\u0119sto, przewlekle albo raz a dobrze (np. zawa\u0142 po\u0142\u0105czony z hospitalizacj\u0105) zap\u0142ac\u0119 665,90 x 12 = 7990,80 plus 6000 rocznie czyli 13 990,80, co po podzieleniu przez 12 daje 1165,90 dol. miesi\u0119cznie.\n\nNa tym jednak nie koniec. Okaza\u0142o si\u0119, \u017ce lek\u00f3w nie mog\u0119 kupowa\u0107 w aptece, musz\u0119 zamawia\u0107 poczt\u0105 w firmie aptekarskiej wsp\u00f3\u0142pracuj\u0105cej z moim ubezpieczycielem. A za ka\u017cdy lek uiszczam 60 dolar\u00f3w op\u0142aty sta\u0142ej (copayment). Poniewa\u017c bior\u0119 trzy r\u00f3\u017cne lekarstwa z 1165,90 dol. robi si\u0119 1345,90 dol. (4979,83 z\u0142) miesi\u0119cznie. Raptem o 94 dolary i 10 cent\u00f3w (6,5 procent) mniej, ni\u017c p\u0142aci\u0142em przed reform\u0105.\n\nSteve Russell/The Toronto Star/ZUMA Wire, Zuma Press Obamacare mia\u0142a obni\u017cy\u0107 koszty opieki medycznej i upowszechni\u0107 j\u0105 w\u015br\u00f3d Amerykan\u00f3w. Efekt ko\u0144cowy jest jednak daleki od tego, co planowa\u0142a administracja prezydenta Baracka Obamy\n\nO tym, \u017ce nie mog\u0119 kupowa\u0107 lek\u00f3w w aptece dowiedzia\u0142em si\u0119 w lutym. Wtedy w\u0142a\u015bnie przysz\u0142o pismo z adekwatn\u0105 informacj\u0105 oraz rachunkiem na 327,63 dol., kt\u00f3re m\u00f3j ubezpieczyciel zap\u0142aci\u0142 za pigu\u0142ki styczniowe. Poniewa\u017c nie zam\u00f3wi\u0142em ich poczt\u0105 w firmie Express Scripts, musia\u0142em zap\u0142aci\u0107 z w\u0142asnej kieszeni. Nast\u0119pnego dnia zadzwoni\u0142em do Express Scripts i zacz\u0119\u0142a si\u0119 droga przez m\u0119k\u0119. Dw\u00f3ch spo\u015br\u00f3d lek\u00f3w, kt\u00f3re bior\u0119 Express Scripts nie wysy\u0142a, wi\u0119c skierowano mnie do wsp\u00f3\u0142pracuj\u0105cej z Express Scripts firmy Accredo. Ta za\u015b zleci\u0142a wysy\u0142anie lek\u00f3w kolejnej firmie \u2013 UBC.\n\nAle nie od razu. Tak dobrze nie ma. 327,63 dol. p\u0142aci\u0142em co miesi\u0105c do kwietnia w\u0142\u0105cznie, bo cztery firmy (ubezpieczyciel, Express Scripts, Accredo, UBC) zabezpieczaj\u0105ce moje farmaceutyczne potrzeby prowadz\u0105 oddzielne kartoteki i nie wie prawica, co czyni lewica. Przez trzy miesi\u0105ce niemal codziennie dzwoni\u0142em do Express Scripts. Najpierw przedziera\u0142em si\u0119 przez automatyczny serwis obs\u0142ugi klienta, wymagaj\u0105cy podania dziesi\u0105tek do niczego mu niepotrzebnych informacji, oferuj\u0105cy nowe produkty, zach\u0119caj\u0105cy do za\u0142atwienia sprawy automatycznie. Potem oko\u0142o 20 minut czeka\u0142em na \u017cywego \u201erzecznika interes\u00f3w pacjenta\u201d (Patient\u2019s Rights Advocate \u2013 tak si\u0119 \u0142adnie nazywa agent) i rusza\u0142 korow\u00f3d niemo\u017cno\u015bci.\n\nPani z ES po przepytaniu mnie na okoliczno\u015b\u0107 imienia, nazwiska, adresu, numeru telefonu, daty urodzenia, a tak\u017ce numer\u00f3w ubezpieczenia spo\u0142ecznego, polisy oraz \u201ekoszyka aptecznego\u201d (Rx bin) orientowa\u0142a si\u0119 w ko\u0144cu, \u017ce podlegam Accredo, gdzie zn\u00f3w podawa\u0142em dane, by zosta\u0107 skierowanym do UBC. Niestety rzecznikom moich interes\u00f3w w UBC co\u015b si\u0119 nie zgadza\u0142o i kierowali mnie z powrotem do ES, a stamt\u0105d albo wraca\u0142em do Accredo, albo by\u0142em odsy\u0142any do biura obs\u0142ugi ubezpieczyciela.\n\nBryan Smith/ZUMA Wire, Zuma Press 20141013_zaf_b09_005.jpg\n\nMia\u0142em wielokrotnie do czynienia z ameryka\u0144sk\u0105 biurokracj\u0105 i zawsze zdawa\u0142o mi si\u0119, \u017ce firmy prywatne s\u0105 od niej sprawniejsze. Tymczasem trafi\u0142em na barier\u0119 nie do przebycia. W dodatku poza kontaktem telefonicznym lub internetowym, ubezpieczyciel by\u0142 niedost\u0119pny. Nie mog\u0142em p\u00f3j\u015b\u0107 i porozmawia\u0107 z kim\u015b kompetentnym ani podpali\u0107 si\u0119 w ramach protestu przed siedzib\u0105 firmy, bo podlega\u0142em r\u00f3wnocze\u015bnie czterem, a ka\u017cda ma siedzib\u0119 w innym stanie. Ubezpieczyciel w Michigan, Express Scripts w Missouri, Accredo w Tennessee, UBC w Pensylwanii.\n\nW ko\u0144cu zwr\u00f3ci\u0142em si\u0119 o pomoc do stanowego Wydzia\u0142u Zdrowia i, o dziwo, rz\u0105dowy biurokrata za\u0142atwi\u0142 spraw\u0119, kt\u00f3rej nie zdo\u0142a\u0142y za\u0142atwi\u0107 dziesi\u0105tki rzecznik\u00f3w i rzeczniczek praw pacjenta z prywatnych firm, cho\u0107 p\u0142ac\u0119 im co miesi\u0105c \u2013 zale\u017cy jak liczy\u0107 \u2013 665,90 dol. lub 1345,90 dol. Okaza\u0142o si\u0119, \u017ce pani z UBC \u017ale zapisa\u0142a w firmowej bazie danych m\u00f3j... numer telefonu. Tak, numer telefonu. W kartotece ubezpieczyciela, Express Scripts i Accredo zaczyna\u0142 si\u0119 od 998, w UBC od 989. Dla tej ostatniej firmy by\u0142em zatem kim\u015b zupe\u0142nie innym ni\u017c dla pozosta\u0142ych. Cztery przedsi\u0119biorstwa, z kt\u00f3rych us\u0142ug musz\u0119 korzysta\u0107 za spraw\u0105 \u201eUstawy o przyst\u0119pnej opiece lekarskiej\u201d nie potrafi\u0142y same rozwik\u0142a\u0107 zagadki przez kwarta\u0142. Pieni\u0119dzy, kt\u00f3re wyda\u0142em na leki (1310,52 dol.) ju\u017c nie do odzyskam. Podobnie jak wiary w Obamacare.\n\nCzytaj te\u017c: Obamacare pogr\u0105\u017cone przez problemy techniczne. Obama sfrustrowany", "article_metadata": {"rating": "general", "description": "Przeczytajcie, jak wygl\u0105da program opieki zdrowotnej przygotowany przez administracj\u0119 prezydenta Obamy, czyli s\u0142ynne Obamacare.", "copyright": "Copyright(c)2013 Ringier Axel Springer Polska", "title": "Jak leczy\u0107 si\u0119 w Ameryce, czyli o kl\u0119sce Obamacare - \u015awiat - Newsweek.pl", "og": {"site_name": "Newsweek.pl", "description": "Mia\u0142o by\u0107 pi\u0119knie, jest coraz gorzej. Nie tylko republika\u0144ska opozycja, ale tak\u017ce wielu demokrat\u00f3w i sympatyzuj\u0105cych z lewic\u0105 komentator\u00f3w zgadza si\u0119, \u017ce reforma zdrowotna prezydenta Obamy by\u0142a niewypa\u0142em. Obamacare nie uratowa\u0142by nawet s\u0142ynny dr House.", "title": "Opieka medyczna gorsza ni\u017c w Polsce? Nawet dr House nie uratowa\u0142by Obamacare", "url": "http://swiat.newsweek.pl/jak-leczyc-sie-w-ameryce-czyli-o-klesce-obamacare,artykuly,364731,1.html", "image": "http://www.newsweek.pl/g/i.aspx/1200/0/newsweek/635695378929763637.jpg", "updated_time": "2015-06-10T13:35:00.0", "locale": "pl_PL", "type": "article"}, "robots": "index, follow", "esbTI": "052af749-ef47-452a-a7f0-8d641fa9e2af", "msvalidate.01": "9A40E88B8774BBAF291E219C28BFB179", "viewport": "user-scalable=no, width=device-width, initial-scale=1, maximum-scale=1", "article": {"published_time": "2015-06-10T10:42:00.0"}, "keywords": "Obamacare,Stany Zjednoczone,opieka zdrowotna,zdrowie", "google-site-verification": "JR73CjAOpKyAyfnPpdZghGkPef3vmhxvYWMTgKqGtuY", "verify-v1": "zWD82NhQ720XqbztsqhzB24gJXQKT5xNjmLZ0NbxL68=", "decorator": "front"}, "_id": "\"57477af36914bd0286fcb020\"", "article_summary": "Ubezpieczyciel w Michigan, Express Scripts w Missouri, Accredo w Tennessee, UBC w Pensylwanii.\nDw\u00f3ch spo\u015br\u00f3d lek\u00f3w, kt\u00f3re bior\u0119 Express Scripts nie wysy\u0142a, wi\u0119c skierowano mnie do wsp\u00f3\u0142pracuj\u0105cej z Express Scripts firmy Accredo.\nW kartotece ubezpieczyciela, Express Scripts i Accredo zaczyna\u0142 si\u0119 od 998, w UBC od 989.\nSzpitale \u0142\u0105cz\u0105 si\u0119 w kombinaty zarz\u0105dzane przez finansjer\u0119, kt\u00f3ra kieruje si\u0119 zasad\u0105 maksymalizacji zysku.\nEfekt ko\u0144cowy jest jednak daleki od tego, co planowa\u0142a administracja prezydenta Baracka ObamyO tym, \u017ce nie mog\u0119 kupowa\u0107 lek\u00f3w w aptece dowiedzia\u0142em si\u0119 w lutym."}