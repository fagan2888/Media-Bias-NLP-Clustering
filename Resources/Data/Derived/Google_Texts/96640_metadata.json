{"article_title": "La Corea del Nord censura un film. In America", "article_keywords": ["non", "ha", "che", "la", "hanno", "censura", "corea", "loro", "del", "il", "nord", "di", "america", "film", "della"], "article_url": "http://rightnation.it/2014/12/20/la-corea-del-nord-censura-un-film-in-america/", "article_text": "La Corea del Nord censura un film. In America\n\nAncora non ci rendiamo conto, di quanto sia grave la minaccia lanciata dalla Corea del Nord agli Stati Uniti, soprattutto per gli effetti che ha causato. In un colpo solo, con qualche click al mouse di un computer, dei bravi \u201csmanettoni\u201d al soldo del regime totalitario pi\u00f9 repressivo del mondo hanno potenzialmente cancellato, in un solo giorno, tre secoli di libert\u00e0 di espressione negli Stati Uniti.\n\nCon un eufemismo tipico degli analisti delle relazioni internazionali, la chiamano \u201cguerra asimmetrica\u201d. Vediamo come si \u00e8 svolta questa \u201cguerra asimmetrica\u201d, o \u201cguerra informatica\u201d. Nel primo giorno di attacco, alla fine di novembre, i dipendenti della Sony si sono visti minacciare da un gruppo di hacker, chiamati \u201cGuardiani della Pace\u201d, che erano riusciti a entrare nel server dell\u2019azienda. La minaccia era semplice: se non avessero subito \u201cobbedito\u201d ai loro ordini, tutti i dipendenti si sarebbero trovati con i loro indirizzi email, le loro email personali, i loro dati personali, i loro dati pi\u00f9 segreti esposti al pubblico ludibrio. Non solo. Hanno percepito chiaramente la minaccia alla loro vita, nel momento in cui i Guardiani della Pace hanno promesso di far la pelle a loro e alle loro famiglie, nel caso avessero insistito a distribuire un film prodotto dalla loro azienda. Dopodich\u00e9, gli stessi hacker che hanno piratato il sito della Sony hanno anche promesso di far saltare in aria tutti i cinema in cui quel film sarebbe stato distribuito. La minaccia era seria? Per precauzione, i singoli cinema e le grandi catene delle sale americane hanno consultati i loro avvocati. E la risposta \u00e8 stata unanime: in caso di attentato terroristico preannunciato, la responsabilit\u00e0 per i risarcimenti sarebbe ricaduta interamente sui proprietari delle sale. Che, di conseguenza, hanno deciso di non proiettare pi\u00f9 il film in questione. E allora, anche la Sony ha deciso di non diffonderlo pi\u00f9.\n\nIl \u201cfilm in questione\u201d \u00e8 (era) \u201cThe Interview\u201d, una commedia grottesca diretta da Evan Goldberg, con Seth Rogen e James Franco. Ottimi attori, per altro. E quindi, di cosa parlava per essere considerato tanto scandaloso? Di due giornalisti che ottengono un\u2019intervista con il dittatore Kim Jong-un e, per questo, vengono assoldati dalla Cia per ucciderlo. La Corea del Nord lo ha considerato come un\u2019offesa non accettabile. D\u2019altra parte il regime comunista ha visto quanto gli islamici radicali siano bravi a imporre la loro censura ovunque nel mondo: nel 2006 sono riusciti a terrorizzare tutti gli editori del mondo per la sola pubblicazione di vignette su Maometto in un giornale danese; nel 2012, dopo aver assaltato il consolato americano a Bengasi e ucciso l\u2019ambasciatore, sono riusciti a dare la colpa a uno sconosciuto video amatoriale che irrideva Maometto e che avrebbe causato la rabbia della \u201cpiazza\u201d. Dopo episodi di questo genere e soprattutto dopo aver visto quali sono gli effetti (una maggiore autocensura e pi\u00f9 limiti imposti alla libert\u00e0 d\u2019espressione), gli ultimi irriducibili stalinisti del mondo si sono chiesti \u201cperch\u00e9 noi no?\u201d. Sapevano di colpire in modo sicuro e senza sollevare troppo scandalo. D\u2019altra parte sono loro la parte \u201cdebole\u201d, il povero Davide (povero a causa del loro stesso comunismo, ma questo non lo possono e non lo riescono a capire) contro il ricco Golia delle grandi case cinematografiche americane. E quindi si sono sentiti anche moralmente in regola, quando hanno lanciato la pi\u00f9 grande campagna di intimidazione totalitaria e mafiosa della storia. Il risultato, appunto, \u00e8 stato proprio quello sperato: il film \u00e8 stato censurato. Non solo in Corea del Nord, dove \u00e8 censurato quasi tutto, ma anche negli stessi Stati Uniti. La responsabilit\u00e0 del regime di Pyongyang non \u00e8 stata neppure nascosta. Dopo aver negato ogni legame con gli hacker, i dirigenti della dinastia rossa li hanno pubblicamente lodati. Venerd\u00ec, l\u2019Fbi ha formalmente incriminato il governo della Corea del Nord dopo indagini approfondite sull\u2019attacco informatico.\n\nLa reazione di terrore e omert\u00e0 diffusa si \u00e8 verificata proprio come speravano gli aggressori, esattamente come nei precedenti casi di censura islamica, probabilmente anche peggio. Lasciamo perdere quei soliti noti fra i quotidiani di sinistra che hanno dato tutta la colpa al \u201cfilm demenziale\u201d foriero di rischi sproporzionati (della serie: taci e rispetta il Caro Leader! Altrimenti ci metti tutti in pericolo di vita!). La reazione pi\u00f9 incredibile \u00e8 arrivata da Hollywood. Un isolato quanto coraggioso George Clooney ha fatto circolare una lettera che esprime solidariet\u00e0 alla Sony, ma nessuno ha voluto sottoscriverla. I cinema che avrebbero dovuto proiettare la prima di \u201cThe Interview\u201d hanno avuto un loro attimo di orgoglio quando hanno pensato di proiettare, al suo posto, almeno il vecchio cartone animato \u201cTeam America\u201d, un altro lungometraggio in cui Kim Jong-il (padre di Jong-un) fa una brutta fine. Ma niente: temendo ulteriori minacce, hanno deciso di non proiettare neppure quello.\n\nSembrerebbe tutta una trovata pubblicitaria per promuovere un film comico. E certamente qualche anti-americano incallito, qualche cinico, qualcuno convinto di \u201csaperla lunga\u201d, ne sar\u00e0 anche convinto. Magari lo fosse. Ma giudicare dalle reazioni a tutti i livelli, politico, diplomatico, giudiziario, poliziesco, questa vicenda non \u00e8 affatto uno scherzo. Non \u00e8 un\u2019esercitazione. Non \u00e8 un\u2019operazione di promozione pubblicitaria. E\u2019 terrorismo politico condotto con mezzi informatici, un attacco di tipo nuovo, su una scala senza precedenti.\n\nCi manca solo la deportazione nei gulag di James Franco e Seth Rogen, o la fucilazione di Evan Goldberg, e poi il piatto stalinista \u00e8 servito: la Corea del Nord ha esportato la sua dittatura. Altri tiranni avranno imparato la lezione. Avranno scoperto una nuova dimensione della censura, perch\u00e9 nemmeno Hitler, che di l\u00ec a pochi mesi avrebbe invaso l\u2019intera Europa, aveva minacciato atti di terrorismo per impedire che venisse girato, prodotto, distribuito \u201cIl grande dittatore\u201d di Charlie Chaplin. I dittatori di oggi non hanno la forza di invadere l\u2019America (e nemmeno la Corea del Sud), ma hanno scoperto quanto sia facile ridurla al silenzio.", "article_metadata": {"keywords": "corea del nord,guardiani della pace,hacker,sony,team america,the interview", "google-site-verification": "w6YeTqqC_S3Tmr4FlT6CXX2T8L7McdZsY-UWhJFbP5I", "description": "Ancora non ci rendiamo conto, di quanto sia grave la minaccia lanciata dalla Corea del Nord agli Stati Uniti, soprattutto per gli effetti che ha causato. In un", "generator": "TheStyle v.4.2.4"}, "_id": "\"57477af36914bd0286fd1190\"", "article_summary": "I dittatori di oggi non hanno la forza di invadere l\u2019America (e nemmeno la Corea del Sud), ma hanno scoperto quanto sia facile ridurla al silenzio.\nCi manca solo la deportazione nei gulag di James Franco e Seth Rogen, o la fucilazione di Evan Goldberg, e poi il piatto stalinista \u00e8 servito: la Corea del Nord ha esportato la sua dittatura.\nLa Corea del Nord censura un film.\nChe, di conseguenza, hanno deciso di non proiettare pi\u00f9 il film in questione.\nIn AmericaAncora non ci rendiamo conto, di quanto sia grave la minaccia lanciata dalla Corea del Nord agli Stati Uniti, soprattutto per gli effetti che ha causato."}