Thomas Mulder op 18 april 2016 - Reageren

Obamacare was een van de belangrijkste onderwerpen tijdens de verkiezingen van 2012. De Republikeinse presidentskandidaat, Mitt Romney, beloofde des tijds Obamacare onmiddellijk in te trekken zodra hij het Witte Huis zou intrekken. Dat moment is nooit gekomen, maar nog altijd proberen de Republikeinen Obamacare om zeep te helpen. Toch lijkt het onderwerp op de achtergrond te zijn verdwenen. Is het niet meer belangrijk?

Het zorgdebat is het toneel een klassieke ideologische strijd over de rol van de overheid, maar ook een onderwerp waar al jaren over gepraat wordt. Zonder succes. President Obama zag zijn kans om dat te veranderen. In zijn eerste termijn konden de Democraten rekenen op een meerderheid in het parlement en pakten de kans om de Affordable Care Act aan te nemen. Het was de geboorte van Obamacare.

In de volgende jaren hebben Republikeinen keer op keer geprobeerd Obamacare weer af te schaffen, maar zonder succes. Ook al hebben de Republikeinen nu een meerderheid in het parlement, Obama blokkeert alle wetsvoorstellen tot het intrekken van Obamacare. Dat zorgde de laatste jaren voor een zichtbare politieke strijd. Maar na zes jaar lijkt daar de glans er wel af te zijn.

De Republikeinen hebben nog steeds een hekel aan Obamacare en alle presidentskandidaten (die nu nog meedoen én die al zijn afgevallen) hebben beloofd het zorgstelsel te zullen vervangen. Toch wordt het debat momenteel overschaduwt door andere onderwerpen, zoals immigratie, terrorisme en de geschiktheid van kandidaten. Obamacare lijkt niet langer meer het lokkertje voor kiezers.

Desondanks hangt de toekomst van het nieuwe zorgstelsel wel degelijk af van de uitslag van deze verkiezingen. Een Republikeinse president zal zeker Obamacare willen terugdraaien en dat zal grote gevolgen hebben voor miljoenen Amerikanen. En in voorbereiding daarop is een groep Republikeinse parlementariërs nu al bezig met het ontwerpen van een alternatief plan. Achter de schermen hebben de Republikeinen haast en willen zo snel mogelijk na de inauguratie van een Republikeinse president Obamacare definitief van tafel schuiven.

Aan de andere kant willen de Democratische kandidaten Obamacare juist uitbreiden. Hillary Clinton heeft meerdere malen herhaald dat ze wil bouwen op het werk van Obama. Saillant detail: als First Lady streed Clinton openlijk voor hervormingen in de zorgsector, maar kreeg dat des tijds niet voor elkaar. Haar latere baas dus wel. Bernie Sanders wil veel verder gaan dan Clinton en Obama. Hij pleit voor betaalbare zorg voor alle Amerikanen.

Wellicht wordt Obamacare een prominenter onderwerp als de kandidaten van de twee partijen het onderling tegen elkaar opnemen dit najaar. Want ondanks dat kiezers moe te lijken zijn van het gekibbel over Obamacare, deze verkiezingen zouden wel eens het lot kunnen bepalen van het politieke kindje van de huidige president.