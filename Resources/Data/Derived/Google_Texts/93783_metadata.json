{"article_title": "Uit principe tegen Obamacare", "article_keywords": ["het", "en", "van", "tegen", "ze", "obamacare", "voor", "dat", "haar", "principe", "een", "uit", "zijn", "te"], "article_url": "http://www.rtlnieuws.nl/nieuws/buitenland/column/erik-mouthaan/uit-principe-tegen-obamacare", "article_text": "Amerika-correspondent Erik Mouthaan over wat hem bezighoudt aan de andere kant van de oceaan.\n\nZe heeft elf kinderen, maar geen zorgverzekering. \"We proberen gezond te leven en te eten\", zegt Jaime Faucette voor de RTL Nieuws-camera. En als er dan toch iets ergs gebeurt? \"Dan zullen we vrienden en de kerk aankijken om hulp.\"\n\nJaime's gezin zou immens kunnen profiteren van Obamacare, de zwaar bevochten zorgwet van president Obama. Het zou er op neer komen dat ze zorgverzekering kan kopen en daarop korting krijgt via de staat, vergelijk het maar met de Nederlandse 'zorgtoeslag'.\n\nMaar Jaime wil geen Obamacare. Ze is er van overtuigd dat de zorgwet slecht is, en dan niet alleen voor haar maar voor het hele land. Van de ene kant is haar argument heel praktisch. Zelfs met de zorgtoeslag zou haar gezin per jaar zo'n zeventienduizend dollar kwijt zijn aan een polis, denkt ze. En dat geld zegt ze niet te hebben.\n\n\"Je zou zeggen: hou op met je verzet, Obamacare 'is here to stay'.\"\n\nBelangrijker voor haar is dat de overheid haar niet mag opleggen wat te doen. Dat ze gedwongen wordt iets te kopen, stuit haar tegen de borst. Ze zal de boete moeten betalen die hoort bij het 'individuele mandaat', tenzij ze kan voorkomen dat de wet echt wordt ingevoerd. Barack Obama tekende de 'Affordable Care Act' in 2009. Ondanks dat Republikeinen 43 stemmingen hielden om de wet te ontmantelen, gaat hij op 1 januari dan echt grotendeels in. Het hooggerechtshof verklaarde de wet grondwettelijk in 2012. Mitt Romney maakte de wet een van de pijlers van zijn agenda en verloor met 5 miljoen stemmen. Je zou zeggen: hou op met je verzet, Obamacare 'is here to stay'. Maar dan heb je Jaime nog niet ontmoet.\n\nMet dochter Rebecca gaat ze van deur tot deur om mensen uit te nodigen voor een 'informatiebijeenkomst' over Obamacare. De bijeenkomst blijkt te zijn georganiseerd door Americans for Prosperity, een lobbyclub grotendeels gefinancieerd door de rijkste ondernemers van het land, Charles en David Koch. Niet dat die er zijn natuurlijk of dat de voorzitter van de avond over hen wil praten. Wat er wel is: gratis fris en kleine hapjes voor de vijftig man die toestroomt en een lang verhaal aanhoort van een bezorgde arts.\n\nJaime bemant eerst de inloopbalie waar mensen gevraagd wordt hun emailadres in te vullen op iPads en zit later mee te knikken in de zaal.\n\nHet is makkelijk om haar af te schilderen als een goedgelovig iemand die om de tuin wordt geleid door Teaparty-adepten. En eerlijk gezegd denk ik dat het beter voor haar zou zijn Obamacare te nemen, want als een van haar kinderen, God verhoede, kanker zou krijgen zit de ziekenhuisrekening zo op een ton en zoveel kan haar kerk vast niet inzamelen. Raad eens wie er dan voor de kosten opdraait. Precies: de belastingbetaler of (via hogere premies) de mensen die wel krom liggen voor een verzekering.\n\n\"Jaime plaatst haar verzet in een lange traditie van Amerikaanse zelfredzaamheid.\"\n\nMaar voor Jaime is het een principekwestie. Ze vindt de wet niet alleen een inbreuk op de keuzevrijheid van het individu maar is ook bang dat hij een financiele strop zal blijken. Bedrijven met 50 personeelsleden worden verplicht om zorg te verschaffen voor hun werknemers, critici zijn bang dat bedrijven dan liever klein blijven. Ook zijn er nu al werkgevers die mensen minder inhuren dan de dertig uur per week waarbij het verplicht is je werknemer te verzekeren.\n\n\"We zijn op weg naar een socialistische 'nanny-state' waarbij eigen initiatief moet wijken voor een overheid die iedereen oplegt wat te doen\", aldus de Jaime die vindt dat mensen zelf verantwoordelijk moeten zijn voor hun leven en niet moeten leunen op de staat.\n\nZe plaatst haar verzet in een lange traditie van Amerikaanse zelfredzaamheid. \"Obamacare plaatst een domper op wat ons land zo geweldig maakt.\" Daarom is de shutdown van de overheid volgen haar gerechtvaardigd.\n\nJaime snapt er niets van dat wij in Nederland niet snappen hoe een moeder van elf kinderen ervoor kan kiezen om zonder zorgverzekering door het leven te gaan. \"Ik maak de keuzes die het beste zijn voor mijn gezin,\" zegt ze en gaat door met het zoeken naar medestanders.\n\nKijk naar Jaime in Erik's reportage.", "article_metadata": {"description": "Amerika-correspondent Erik Mouthaan over wat hem bezighoudt aan de andere kant van de oceaan.", "generator": "Ibuildings", "og": {"image": "http://www.rtlnieuws.nl/profiles/rtl/themes/rtl/img/rtlnieuws_logo_leaderstill01_placeholder.jpg", "site_name": "RTL Nieuws", "title": "Uit principe tegen Obamacare"}, "apple-mobile-web-app-capable": "yes", "fb": {"app_id": 160761968910}, "google-site-verification": "1hlUkN36wCYYfH2aEraFf7pFsv3bH1NN7mYEJGiiyOo", "viewport": "initial-scale=1.0 ,maximum-scale=1.0, minimum-scale=1.0, user-scalable=no"}, "_id": "\"57477af46914bd0286fdfc74\"", "article_summary": "Met dochter Rebecca gaat ze van deur tot deur om mensen uit te nodigen voor een 'informatiebijeenkomst' over Obamacare.\nMitt Romney maakte de wet een van de pijlers van zijn agenda en verloor met 5 miljoen stemmen.\n\"Ik maak de keuzes die het beste zijn voor mijn gezin,\" zegt ze en gaat door met het zoeken naar medestanders.\nWat er wel is: gratis fris en kleine hapjes voor de vijftig man die toestroomt en een lang verhaal aanhoort van een bezorgde arts.\n\"We proberen gezond te leven en te eten\", zegt Jaime Faucette voor de RTL Nieuws-camera."}