{"article_title": "Zorg consultancymarkt groeit wereldwijd naar 6.3 miljard", "article_keywords": ["het", "en", "van", "groeit", "aan", "een", "voor", "zorg", "met", "63", "naar", "op", "miljard", "te", "consultancymarkt", "wereldwijd"], "article_url": "http://www.consultancy.nl/nieuws/9846/zorg-consultancymarkt-groeit-wereldwijd-naar-63-miljard", "article_text": "De wereldwijde zorg consultancymarkt is met zeven procent gegroeid, naar iets meer dan $6 miljard, waarmee het inmiddels circa 7% van de gehele adviesmarkt beslaat. Demografische veranderingen, wet- en regelgeving en de druk om kosten te besparen vormen de belangrijkste aanjagers van groei.\n\nZorgmarkt verandert\n\nDe wereldwijde zorgmarkt ondergaat momenteel enorme veranderingen. De stijgende zorgkosten \u2013 vooral het gevolg van vergrijzing in combinatie met een verhoogde levensverwachting \u2013 zorgen voor meer druk op overheden en zorginstellingen om de oplopende kosten te beheersen. Tegelijkertijd veranderen en stijgen ook de verwachtingen van consumenten ten aanzien van alle aspecten rondom gezondheidszorg \u2013 vari\u00ebrend van de kwaliteit van geleverde zorg, tot alle processen rondom zorggerelateerde diensten. Naast deze enorme megatrends spelen er nog diverse andere factoren, zoals ingrijpende hervormingen, nieuwe wet- en regelgeving en disruptieve technologie.\n\nB.J. Richards, onderzoeker bij analistenbureau Source Information Services (Source), legt uit: \u201cHet is voor de zorgsector met name een tijd van verandering, nu publieke en private instellingen in vrijwel iedere markt te maken hebben met een mix van demografische veranderingen, nieuwe wet- en regelgeving, politieke druk om kosten te besparen, sociale druk om de zorg te verbeteren en de enorm stijgende kosten die niet te beheersen lijken. De noodzaak om in te spelen op deze ontwikkelingen heeft geleid tot een golf van hervormingen en herstructureringen binnen de zorgmarkt.\u201d\n\nVolop kansen\n\nVoor de adviesbranche zorgen de bovenstaande ontwikkelingen voor volop kansen. \u201cDeze veranderingen leveren significante mogelijkheden op voor consultants die de uitdagingen binnen de markt te lijf willen gaan,\u201d zegt Richards. Aan de strategische kant van het consultancyspectrum bijvoorbeeld, huren publieke en private zorginstellingen geregeld consultants in. Zij ondersteunen bij het bepalen en/of beoordelen van beleid, het updaten van businessmodellen of bijvoorbeeld door de manier waarop een organisatie binnen de waardeketen opereert, te beoordelen en waar nodig aan te passen.\n\nOok aan de operationele kant van de zorg vertrouwen instellingen op de expertise van consultants voor diverse advies- en/of implementatiediensten. Te denken valt aan functionele expertise (bijv. Finance, HR, Facility, etc.), projectmanagementondersteuning (bijv. PPM, PMO, project management) en de implementatie van IT-programma\u2019s. Verder is de adoptie van technologie een gebied waar externe adviseurs een grote rol kunnen spelen. Zo adviseren en ondersteunen zij klanten met het verankeren van technologie in hun operaties en transformeren ze IT-infrastructuren, om zodoende kostenbesparingen of effici\u00ebntie processen te realiseren, naast diverse overige doelstellingen.\n\nUitgaven zorgconsultancy stijgen\n\nVolgens Source, dat jaarlijks de grootte van de consultancybranche en de onderliggende segmenten onderzoekt, heeft de transformatieagenda binnen de zorg zijn weerslag gehad op de uitgaven aan consultants. In 2012 was de zorgconsultancy markt ongeveer $6 miljard waard. Als gevolg van een groei van 7%, kwam deze in 2013 uit op een waarde van $6.33 miljard. Naar verwachting zal deze groei in 2014 voortzetten en de $6.5 miljard grens doorbreken of wellicht zelfs richting de $7 miljard gaan. Momenteel is de zorgconsultancymarkt goed voor zo\u2019n 7% van de wereldwijde consultingmarkt. Ter vergelijking: de consultancymarkt voor de financi\u00eble sector is $24 miljard waard, terwijl advies binnen het energy & resources domein een omzet van $11.1 miljard* genereert.\n\n\n\n\n\nDe Amerikaanse markt is verreweg de grootste markt voor zorgconsultancy en vertegenwoordigt bijna twee derde (62%) van de $6.33 miljard. De VS wordt gevolgd door grote markten zoals Duitsland, het Verenigd Koninkrijk en Australi\u00eb. Kijkend naar volwassenheid en groei, merken de analisten op dat er \u201cgrote variantie zit tussen de diverse geografische gebieden.\u201d De Russische markt bijvoorbeeld kromp met 4% - hoewel Rusland geen grote zorgsector heeft \u2013, terwijl de GGC* zorgconsultancymarkt in 2013 met 29% groeide.\n\nGekeken naar sectoren is de rol van technologie steeds belangrijker geworden en beslaat dit segment bijna een derde van de totale markt ($2.08 miljard). Zorgklanten zien het verbeteren van bestaande technologie als d\u00e9 prioriteit in 2014, gevolgd door de ontwikkeling van nieuwe technologie\u00ebn. Daarnaast staan op de agenda van zorgbestuurders diverse andere IT-gerelateerde onderwerpen zoals het realiseren van kostenbesparingen, het beschermen en beheren van essenti\u00eble pati\u00ebntengegevens en het gebruik van technologische innovaties voor het verbeteren van de kwaliteit van end-to-end zorgprocessen. \u201cOndanks het al grote aandeel van technologie binnen het zorgdomein is er nog volop potentieel,\u201d zegt Richards. \u201cOngeveer de helft van de klanten geeft aan dat zij voor technologieprojecten hoogstwaarschijnlijk gebruik zullen maken van consultants. Dit zorgt voor volop kansen,\u201d vult Richards aan.\n\nOnder vuur\n\nAan de opwaartse trend en het aanwezige potentieel kleven echter ook risico\u2019s, aangezien grote transformaties binnen de zorg \u2013 een publiek domein \u2013 geregeld vanuit de media bekritiseerd worden. In de VS werd CGI eind 2013 en begin 2014 maandenlang door politici \u2013 waaronder Obama zelf \u2013 en de media gehekeld, voor zijn noodlijdende IT-rol in het veel bekritiseerde HealthCare.gov systeem, de offici\u00eble site van de \u2018Affordable Care Act\u2019***. En ook in de UK zorgden de enorme uitgaven aan management consultants door de National Health Service**** (NHS) binnen de sector voor een fel debat over de noodzaak en toegevoegde waarde van adviseurs.\n\nOok in Nederland liggen de adviesuitgaven onder een vergrootglas. Zo gaf het Rijk volgens de laatste cijfers in 2013 meer dan 1 miljard uit aan externe inhuur, waarvan een aanzienlijk deel binnen het zorgdomein werd uitgegeven. Ook de zorguitgaven gekoppeld aan de lopende decentralisaties werden onder de loep genomen \u2013 een analyse van Consultancy.nl in september vorig jaar toonde aan dat adviesbureaus tot dan toe maar liefst \u20ac25 miljoen hadden ontvangen voor advies en ondersteuning, met de Wmo als een van de grootste kostenposten. In sommige gevallen speelden kwesties zelfs op individueel niveau, met \u2018graaiende zorgconsultant\u2019 Raymond Nicodem als meest schrijnende voorbeeld.\n\n* Opgemerkt dient te worden dat analistenbureaus verschillende prognoses hanteren ten aanzien van de waarde van de wereldwijde consultingmarkt, en dus ook ten aanzien van de grootte van de afzonderlijke industriesegmenten. In het geval van Source wordt de wereldwijde consultingmarkt geschat op $101 miljard (2014), waarbij de scope van de analyse is gericht op de markt van de ~top 250 consultancybureaus. Kennedy Information, een in de VS gevestigd analistenbureau, gebruikt een bredere scope en schat de wereldwijde consultingmarkt op zo\u2019n $350 miljard (2014).\n\n\n\n** GCC = De Gulf Cooperation Council (samenwerkingsraad van de Golfstaten). Lidstaten van de GCC zijn Bahrein, Koeweit, Oman, Qatar, Saoedi-Arabi\u00eb, en de Verenigde Arabische Emiraten (VAE).\n\n*** De lancering van de Affordable Care Act website in oktober 2013 werd door de media en diverse \u2018officials\u2019 bestempeld als een \u2018ramp\u2019. Na een gebrekkige opvolging in januari 2014 dumpte de regering van Obama CGI voor branchegenoot Accenture. De consulting- en technologiegigant wist het systeem op te knappen, tenminste naar tevredenheid van de klant \u2013 onlangs vernieuwde de VS hun contract met Accenture voor vijf jaar (met een geschatte waarde van $563 miljoen).\n\n**** National Health Service (NHS) = de Britse publieke instelling verantwoordelijk voor zorg.", "article_metadata": {"description": "De wereldwijde zorg consultancymarkt is met zeven procent gegroeid, naar iets meer dan $6 miljard, waarmee het inmiddels circa 7% van de gehele adviesmarkt beslaat.", "og": {"url": "http://www.consultancy.nl/nieuws/9846/zorg-consultancymarkt-groeit-wereldwijd-naar-63-miljard", "image": "http://www.consultancy.nl/illustrations/", "description": "De wereldwijde zorg consultancymarkt is met zeven procent gegroeid, naar iets meer dan $6 miljard, waarmee het inmiddels circa 7% van de gehele adviesmarkt beslaat.", "title": "Zorg consultancymarkt groeit wereldwijd naar 6.3 miljard"}, "robots": "index, FOLLOW", "HandheldFriendly": "True", "MobileOptimized": 320, "viewport": "width=device-width, target-densitydpi=160dpi, initial-scale=1.0"}, "article_summary": "Als gevolg van een groei van 7%, kwam deze in 2013 uit op een waarde van $6.33 miljard.\nDe wereldwijde zorg consultancymarkt is met zeven procent gegroeid, naar iets meer dan $6 miljard, waarmee het inmiddels circa 7% van de gehele adviesmarkt beslaat.\n\u201cDeze veranderingen leveren significante mogelijkheden op voor consultants die de uitdagingen binnen de markt te lijf willen gaan,\u201d zegt Richards.\nTer vergelijking: de consultancymarkt voor de financi\u00eble sector is $24 miljard waard, terwijl advies binnen het energy & resources domein een omzet van $11.1 miljard* genereert.\nNaar verwachting zal deze groei in 2014 voortzetten en de $6.5 miljard grens doorbreken of wellicht zelfs richting de $7 miljard gaan."}