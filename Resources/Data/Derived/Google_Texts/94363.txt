I costi variano molto da Stato a Stato e da contea a contea, perché il mercato sanitario è locale.

«Vedo un treno in arrivo e vedo che deraglia malamente» diceva sette mesi fa della riforma sanitaria il senatore democratico Max Baucus, esperto del settore e co-autore dell'Obamacare.

Ora che il treno è deragliato agli europei, che spesso avevano confuso la riforma di Obama con una estensione agli Stati Uniti di un sistema sanitario pubblico all’Europea, riesce difficile capire come sia potuto accadere. Soprattutto nel caso di una una legge che era vista da barack Obama come il passaporto nella Storia fra i grandi riformatori.

RIAGGIUSTARE IL MECCANISMO. Il meccanismo potrebbe in teoria ancora essere riaggiustato, ma non sarà facile.

Negli Stati Uniti la copertura sanitaria, per quell’80% circa degli americani che oggi ne ha una, è definita da una polizza assicurativa.

Che può essere più o meno costosa, garantire molto o solo le situazioni più gravi, prevedere comunque una forte franchigia a carico dell’assicurato o una più bassa e chiedere una partecipazione alla spesa.

LE VARIABILI DA STATO A STATO. I costi variano molto da Stato a Stato e da contea a contea, perché il mercato sanitario è locale. Il premio della polizza, inoltre, può essere pagato in diversi modi. È possibile saldarlo attraverso i piani sanitari aziendali a doppio contributo, dell’azienda e del dipendente, e questo sistema assicura circa 156 milioni di americani, al costo medio per il lavoratore di circa 5 mila dollari l’anno a famiglia.

COPERTURA DIRETTA O CON POLIZZE. In alternativa può essere pagato direttamente dai cittadini con polizze individuali o familiari (e sono così coperti circa 15 milioni al costo medio di circa 15 mila dollari l’anno), oppure ancora da polizze - anche queste con franchigie e co-pagamenti - pagate dal governo federale, come nel caso del Medicare, la sanità per gli over 65, o il Medicaid, dove sono gli Stati a pagare la polizza con un notevole contributo federale.

I non assicurati sono circa 45-50 milioni

Il presidente Usa Barack Obama.

Chi è nel Medicare ha spesso anche un piano sanitario aziendale esteso ai pensionati, o una polizza privata se può, e le spese sono coperte a cascata dai due tipi di assicurazione, che comunque quasi mai garantiscono una copertura totale. Circa 50 milioni hanno il Medicare, 42 milioni di anziani e 8 milioni di disabili, e circa 60 milioni il Medicaid, più generoso con i bambini, meno con gli adulti, e assai diverso come qualità fra Stato e Stato. Poi ci sono alcune realtà minori, come i militari, con sistema pubblico. E alla fine 45-50 milioni di non assicurati.

L'AMPLIAMENTO DELL'ASSISTENZA. La riforma, o Obamacare, è stata pubblicizzata prima di tutto come l’estensione a circa due terzi di questi 45-50 milioni (il numero non è stabile né i non assicurati sono sempre gli stessi, perché pesa la perdita o l’acquisizione, cambiando lavoro, di una polizza aziendale) della copertura sanitaria, ma non è questa la spiegazione più chiara.

BISOGNA ACQUISTARE UNA POLIZZA. Prima di tutto perché circa 17 milioni, un terzo cioè, devono - pena una multa - acquistare una polizza, sia pure con aiuti federali se sotto un certo reddito, e quindi più che riceverla l’assistenza sanitaria se la pagano.

E poi perché un numero analogo (alla fine resterebbe senza assistenza solo una dozzina di milioni di residenti) doveva essere coperto da un’estensione del Medicaid, cioè la sanità per i poveri, estensione che però la Corte Suprema nel giugno 2012 ha reso per gli Stati facoltativa, e quasi la metà quindi non la applica.

MIGLIORARE LA QUALITÀ. L'Obamacare risulta più chiaro se lo si vede come un tentativo non tanto di estendere la copertura sanitaria, ma – giustamente - di migliorarne la qualità (più difficile per le assicurazioni scaricare pazienti bisognosi di cure costose, più difficile rifiutare polizze a chi ha malattie croniche, più prevenzione, più interventi per una serie di patologie che molte polizze sottovalutano) coprendo i maggiori costi grazie a un’estensione del numero degli assicurati. E degli assicurati giovani, che sono molto meno costosi degli anziani. L’aumento delle polizze non era, ufficialmente, previsto. Ma facilmente prevedibile.

Un aggiustamento di una realtà difficile

(© GettyImages) Una manifestazione pro Obamacare.

Insomma, Obamacare è un tentativo di migliorare la qualità attraverso una maggiore solidarietà. Vista criticamente, è il tentativo di far passare per grande riforma un aggiustamento di una realtà difficile, quella di una sanità for profit che non si può intaccare, nonostante le tante promesse elettorali.

OSSIGENO PER LE ASSICURAZIONI. Gli assicurati con gravi casi di salute traggono indubbi vantaggi. Ma ne traggono anche le compagnie assicuratrici e l’intero sistema sanitario, dove già esistono (dati del Bureau of Labor Statistics) nove delle 10 professioni meglio pagate d’America, e che vede tanta nuova liquidità.

Difficile coniugare solidarietà e profitto, soprattutto alto profitto. «Era destinata a fallire», ha scritto Kimberly J. Morgan su Foreign Affairs.

UN SISTEMA IRRIFORMABILE. Quanto accaduto dal 1° ottobre, con l’avvio delle nuove polizze destinate a scattare con il 1° gennaio, conferma l’irriformabilità.

Il sistema informatico per l’acquisto di nuove polizze ha fatto flop, ma non è questo il vero problema.

AUMENTI DEI PREMI FINO AL 40%. Il problema è un diffuso, consistente balzo dei premi, e non solo per i nuovi, ma per, al momento, circa 6 milioni di vecchi assicurati individuali, middle class in genere, che si vedono chiedere aumenti del 30 e 40% mentre le promesse della Casa Bianca, di Obama personalmente, erano di una riduzione dei costi, e soprattutto garantivano la possibilità di mantenere la vecchia polizza. Correndo ai ripari, il presidente giovedì 14 novembre e la Camera venerdì 15 con un voto bipartisan che è come una mazza gettata nell’ingranaggio, danno più vita alle vecchie polizze, un anno il presidente un tempo meno definito i deputati, ma difficilmente il Senato confermerà, e Obama porrà il veto, ha detto. Obamacare non regge senza gli aumenti dei premi. Ma nessuno li aveva, dalla Casa Bianca, preannunciati.

L'ADEGUAMENTO DELLE AZIENDE. Il momento della verità ci sarà, se non prima, nel 2014 anche le grosse e medie aziende dovranno adeguare le prestazioni all’Obamacare. Ora, uno studio interno del ministero della Sanità diffuso nel 2010 da The Hill, il quotidiano che serve il Congresso, faceva vedere come grossomodo la metà delle polizze, individuali, come sta avvenendo, di piccole imprese (meno di 100 dipendenti) e di grandi imprese sarebbero state cambiate. Se succede, è un terremoto.

Quindi si sapeva, molti lo avevano detto. Ma nessuno si direbbe lo aveva detto al presidente. Per questo Obamacare sta ad Obama come la tardiva reazione all’uragano Katrina stava a Bush junior.

Un disastro. Tre anni sono ancora lunghi, e molto può cambiare. Ma il probabile fallimento della riforma è già più di un’ombra. È un’eclissi.