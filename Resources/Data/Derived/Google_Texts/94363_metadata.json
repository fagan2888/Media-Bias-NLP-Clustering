{"article_title": "Obamacare, un fallimento annunciato", "article_keywords": ["non", "ma", "che", "la", "una", "di", "obamacare", "fallimento", "milioni", "come", "il", "pi", "annunciato"], "article_url": "http://www.lettera43.it/economia/macro/obamacare-un-fallimento-annunciato_43675113812.htm", "article_text": "I costi variano molto da Stato a Stato e da contea a contea, perch\u00e9 il mercato sanitario \u00e8 locale.\n\n\u00abVedo un treno in arrivo e vedo che deraglia malamente\u00bb diceva sette mesi fa della riforma sanitaria il senatore democratico Max Baucus, esperto del settore e co-autore dell'Obamacare.\n\nOra che il treno \u00e8 deragliato agli europei, che spesso avevano confuso la riforma di Obama con una estensione agli Stati Uniti di un sistema sanitario pubblico all\u2019Europea, riesce difficile capire come sia potuto accadere. Soprattutto nel caso di una una legge che era vista da barack Obama come il passaporto nella Storia fra i grandi riformatori.\n\nRIAGGIUSTARE IL MECCANISMO. Il meccanismo potrebbe in teoria ancora essere riaggiustato, ma non sar\u00e0 facile.\n\nNegli Stati Uniti la copertura sanitaria, per quell\u201980% circa degli americani che oggi ne ha una, \u00e8 definita da una polizza assicurativa.\n\nChe pu\u00f2 essere pi\u00f9 o meno costosa, garantire molto o solo le situazioni pi\u00f9 gravi, prevedere comunque una forte franchigia a carico dell\u2019assicurato o una pi\u00f9 bassa e chiedere una partecipazione alla spesa.\n\nLE VARIABILI DA STATO A STATO. I costi variano molto da Stato a Stato e da contea a contea, perch\u00e9 il mercato sanitario \u00e8 locale. Il premio della polizza, inoltre, pu\u00f2 essere pagato in diversi modi. \u00c8 possibile saldarlo attraverso i piani sanitari aziendali a doppio contributo, dell\u2019azienda e del dipendente, e questo sistema assicura circa 156 milioni di americani, al costo medio per il lavoratore di circa 5 mila dollari l\u2019anno a famiglia.\n\nCOPERTURA DIRETTA O CON POLIZZE. In alternativa pu\u00f2 essere pagato direttamente dai cittadini con polizze individuali o familiari (e sono cos\u00ec coperti circa 15 milioni al costo medio di circa 15 mila dollari l\u2019anno), oppure ancora da polizze - anche queste con franchigie e co-pagamenti - pagate dal governo federale, come nel caso del Medicare, la sanit\u00e0 per gli over 65, o il Medicaid, dove sono gli Stati a pagare la polizza con un notevole contributo federale.\n\nI non assicurati sono circa 45-50 milioni\n\nIl presidente Usa Barack Obama.\n\nChi \u00e8 nel Medicare ha spesso anche un piano sanitario aziendale esteso ai pensionati, o una polizza privata se pu\u00f2, e le spese sono coperte a cascata dai due tipi di assicurazione, che comunque quasi mai garantiscono una copertura totale. Circa 50 milioni hanno il Medicare, 42 milioni di anziani e 8 milioni di disabili, e circa 60 milioni il Medicaid, pi\u00f9 generoso con i bambini, meno con gli adulti, e assai diverso come qualit\u00e0 fra Stato e Stato. Poi ci sono alcune realt\u00e0 minori, come i militari, con sistema pubblico. E alla fine 45-50 milioni di non assicurati.\n\nL'AMPLIAMENTO DELL'ASSISTENZA. La riforma, o Obamacare, \u00e8 stata pubblicizzata prima di tutto come l\u2019estensione a circa due terzi di questi 45-50 milioni (il numero non \u00e8 stabile n\u00e9 i non assicurati sono sempre gli stessi, perch\u00e9 pesa la perdita o l\u2019acquisizione, cambiando lavoro, di una polizza aziendale) della copertura sanitaria, ma non \u00e8 questa la spiegazione pi\u00f9 chiara.\n\nBISOGNA ACQUISTARE UNA POLIZZA. Prima di tutto perch\u00e9 circa 17 milioni, un terzo cio\u00e8, devono - pena una multa - acquistare una polizza, sia pure con aiuti federali se sotto un certo reddito, e quindi pi\u00f9 che riceverla l\u2019assistenza sanitaria se la pagano.\n\nE poi perch\u00e9 un numero analogo (alla fine resterebbe senza assistenza solo una dozzina di milioni di residenti) doveva essere coperto da un\u2019estensione del Medicaid, cio\u00e8 la sanit\u00e0 per i poveri, estensione che per\u00f2 la Corte Suprema nel giugno 2012 ha reso per gli Stati facoltativa, e quasi la met\u00e0 quindi non la applica.\n\nMIGLIORARE LA QUALIT\u00c0. L'Obamacare risulta pi\u00f9 chiaro se lo si vede come un tentativo non tanto di estendere la copertura sanitaria, ma \u2013 giustamente - di migliorarne la qualit\u00e0 (pi\u00f9 difficile per le assicurazioni scaricare pazienti bisognosi di cure costose, pi\u00f9 difficile rifiutare polizze a chi ha malattie croniche, pi\u00f9 prevenzione, pi\u00f9 interventi per una serie di patologie che molte polizze sottovalutano) coprendo i maggiori costi grazie a un\u2019estensione del numero degli assicurati. E degli assicurati giovani, che sono molto meno costosi degli anziani. L\u2019aumento delle polizze non era, ufficialmente, previsto. Ma facilmente prevedibile.\n\nUn aggiustamento di una realt\u00e0 difficile\n\n(\u00a9 GettyImages) Una manifestazione pro Obamacare.\n\nInsomma, Obamacare \u00e8 un tentativo di migliorare la qualit\u00e0 attraverso una maggiore solidariet\u00e0. Vista criticamente, \u00e8 il tentativo di far passare per grande riforma un aggiustamento di una realt\u00e0 difficile, quella di una sanit\u00e0 for profit che non si pu\u00f2 intaccare, nonostante le tante promesse elettorali.\n\nOSSIGENO PER LE ASSICURAZIONI. Gli assicurati con gravi casi di salute traggono indubbi vantaggi. Ma ne traggono anche le compagnie assicuratrici e l\u2019intero sistema sanitario, dove gi\u00e0 esistono (dati del Bureau of Labor Statistics) nove delle 10 professioni meglio pagate d\u2019America, e che vede tanta nuova liquidit\u00e0.\n\nDifficile coniugare solidariet\u00e0 e profitto, soprattutto alto profitto. \u00abEra destinata a fallire\u00bb, ha scritto Kimberly J. Morgan su Foreign Affairs.\n\nUN SISTEMA IRRIFORMABILE. Quanto accaduto dal 1\u00b0 ottobre, con l\u2019avvio delle nuove polizze destinate a scattare con il 1\u00b0 gennaio, conferma l\u2019irriformabilit\u00e0.\n\nIl sistema informatico per l\u2019acquisto di nuove polizze ha fatto flop, ma non \u00e8 questo il vero problema.\n\nAUMENTI DEI PREMI FINO AL 40%. Il problema \u00e8 un diffuso, consistente balzo dei premi, e non solo per i nuovi, ma per, al momento, circa 6 milioni di vecchi assicurati individuali, middle class in genere, che si vedono chiedere aumenti del 30 e 40% mentre le promesse della Casa Bianca, di Obama personalmente, erano di una riduzione dei costi, e soprattutto garantivano la possibilit\u00e0 di mantenere la vecchia polizza. Correndo ai ripari, il presidente gioved\u00ec 14 novembre e la Camera venerd\u00ec 15 con un voto bipartisan che \u00e8 come una mazza gettata nell\u2019ingranaggio, danno pi\u00f9 vita alle vecchie polizze, un anno il presidente un tempo meno definito i deputati, ma difficilmente il Senato confermer\u00e0, e Obama porr\u00e0 il veto, ha detto. Obamacare non regge senza gli aumenti dei premi. Ma nessuno li aveva, dalla Casa Bianca, preannunciati.\n\nL'ADEGUAMENTO DELLE AZIENDE. Il momento della verit\u00e0 ci sar\u00e0, se non prima, nel 2014 anche le grosse e medie aziende dovranno adeguare le prestazioni all\u2019Obamacare. Ora, uno studio interno del ministero della Sanit\u00e0 diffuso nel 2010 da The Hill, il quotidiano che serve il Congresso, faceva vedere come grossomodo la met\u00e0 delle polizze, individuali, come sta avvenendo, di piccole imprese (meno di 100 dipendenti) e di grandi imprese sarebbero state cambiate. Se succede, \u00e8 un terremoto.\n\nQuindi si sapeva, molti lo avevano detto. Ma nessuno si direbbe lo aveva detto al presidente. Per questo Obamacare sta ad Obama come la tardiva reazione all\u2019uragano Katrina stava a Bush junior.\n\nUn disastro. Tre anni sono ancora lunghi, e molto pu\u00f2 cambiare. Ma il probabile fallimento della riforma \u00e8 gi\u00e0 pi\u00f9 di un\u2019ombra. \u00c8 un\u2019eclissi.", "article_metadata": {"description": "Obamacare, un fallimento annunciato - Il nodo delle coperture. Il balzo dei premi delle polizze assicurative. E in mezzo troppi dubbi e intoppi. Perch\u00e9 per il funzionamento della riforma sanitaria Usa mancavano gi\u00e0 ingredienti chiave.", "og": {"url": "http://www.lettera43.it/economia/macro/obamacare-un-fallimento-annunciato_43675113812.htm", "image": "http://www.lettera43.it/upload/images/11_2013/l43-obamacare-131118140535_medium.jpg", "type": "article", "title": "Obamacare, un fallimento annunciato"}, "twitter": {"description": "Il nodo delle coperture. Il balzo dei premi delle polizze assicurative. E in mezzo troppi dubbi e intoppi. Perch\u00e9 per il funzionamento della riforma sanitaria Usa mancavano gi\u00e0 ingredienti chiave.", "site": "@Lettera43", "card": "summary_large_image", "creator": "@Mario Margiocco"}, "fb": {"app_id": 257513211050366}, "keywords": "stati, uniti, barack, obama, obamacare, riforma, sanitaria", "news_keywords": "stati, uniti, barack, obama, obamacare, riforma, sanitaria"}, "_id": "\"57477afa6914bd0286fe5e66\"", "article_summary": "Per questo Obamacare sta ad Obama come la tardiva reazione all\u2019uragano Katrina stava a Bush junior.\nUn aggiustamento di una realt\u00e0 difficile(\u00a9 GettyImages) Una manifestazione pro Obamacare.\nMa il probabile fallimento della riforma \u00e8 gi\u00e0 pi\u00f9 di un\u2019ombra.\nSoprattutto nel caso di una una legge che era vista da barack Obama come il passaporto nella Storia fra i grandi riformatori.\nE alla fine 45-50 milioni di non assicurati."}