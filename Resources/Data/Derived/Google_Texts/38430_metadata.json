{"article_title": "\"Obamacare\" sta funzionando?", "article_keywords": ["sta", "la", "sanitaria", "obamacare", "funzionando", "sono", "una", "del", "il", "riforma", "di", "della", "che"], "article_url": "http://www.ilpost.it/2015/03/24/obamacare-funziona/", "article_text": "Da circa un anno e mezzo \u00e8 entrato in vigore negli Stati Uniti il \u201cPatient Protection and Affordable Care Act\u201d, cio\u00e8 la riforma sanitaria voluta e approvata tra molte controversie dall\u2019amministrazione del presidente Barack Obama. \u201cObamacare\u201d, come la chiamano soprattutto i media e quelli che vogliono abolirla.\n\nLa riforma \u00e8 stata una delle pi\u00f9 importanti approvate dall\u2019amministrazione Obama \u2013 nonch\u00e9 probabilmente quella con gli effetti pi\u00f9 immediati sugli americani: pi\u00f9 di 13 milioni di persone che prima non erano assicurate oggi hanno una copertura sanitaria \u2013 ma ha avuto un percorso travagliato. \u00c8 stata approvata nel marzo del 2010 dopo anni di discussioni, \u00e8 tuttora contestatissima dai repubblicani che ancora promettono di abolirla \u2013 e di tanto in tanto ci provano, senza successo \u2013 e la cui entrata in vigore \u00e8 stata laboriosa e complicata. La riforma sanitaria rimarr\u00e0 probabilmente il provvedimento pi\u00f9 importante dell\u2019amministrazione Obama: eppure \u00e8 ancora oggi molto impopolare \u2013 un sondaggio citato dall\u2019Economist dice che non piace al 56 per cento degli americani \u2013 e la sua efficacia \u00e8 minacciata da una sentenza della Corte Suprema attesa per giugno, che dovr\u00e0 esprimersi su una complicata questione riguardo i sussidi statali, centrale per l\u2019applicazione della legge. Detto questo, per quel che se ne sa, sta funzionando?\n\nLe basi, e qualche dato\n\nPosto che \u00e8 comunque troppo presto per capire se la riforma abbia effettivamente migliorato le condizioni sanitarie degli americani, i pilastri della legge sono tre. Ciascun cittadino deve dotarsi di un\u2019assicurazione sanitaria, pena il pagamento di una multa. Nessun ente assicurativo pu\u00f2 rifiutarsi di stipulare una copertura a causa dei trascorsi clinici o delle attuali condizioni di salute di un dato paziente. Infine, lo stato federale si impegna a garantire sussidi legati agli stipendi per contribuire all\u2019acquisto di una copertura sanitaria, cos\u00ec da permetterla anche ai meno abbienti. Ciascun governo statale si impegna inoltre a mettere in piedi un \u201cmercato\u201d \u2013 un sito internet, fondamentalmente \u2013 attraverso cui ciascuno pu\u00f2 comprare un\u2019assicurazione scegliendo quella pi\u00f9 adatta al proprio caso. Prima dell\u2019ottobre 2013 circa 42 milioni di cittadini americani non avevano una copertura sanitaria; oggi sono 28,9 milioni.\n\nDi questi 13 milioni di persone in pi\u00f9, 11,4 hanno comprato un\u2019assicurazione utilizzando i sussidi federali. Altri 8 milioni di persone hanno approfittato dei sussidi per migliorare la propria assicurazione. Altre persone ancora sono state coperte grazie all\u2019espansione del Medicaid, il programma sanitario federale per i pi\u00f9 poveri (questa espansione \u00e8 stata resa per\u00f2 facoltativa da una sentenza della Corte Suprema, che ha permesso ha ogni stato di decidere se finanziarla o no). In tutto 31 milioni di persone sono state interessate dalla riforma sanitaria: poco meno del 10 per cento della popolazione degli Stati Uniti (circa la met\u00e0 degli americani possiede una copertura sanitaria compresa nel proprio contratto di lavoro) e questa \u00e8 considerata una delle ragioni per cui la riforma non \u00e8 generalmente popolare.\n\nSui giornali americani si \u00e8 parlato generalmente bene della riforma, e soprattutto del coraggio di Obama di investire su un obiettivo cos\u00ec ambizioso praticamente tutto il suo capitale politico iniziale. L\u2019Atlantic, fra i pi\u00f9 entusiasti, ha recentemente scritto che ci sono \u00abprove evidenti che la riforma sta aiutando a contrastare lo squallore della situazione americana in confronto a quella degli altri paesi ricchi riguardo l\u2019accesso alle cure sanitarie\u00bb.\n\nI problemi della riforma\n\nOltre alla gi\u00e0 citata possibilit\u00e0 per ciascuno stato di non espandere il Medicaid, negli ultimi mesi ci sono stati diversi altri guai. Una delle rassicurazioni che fece Obama prima dell\u2019entrata in vigore della legge, per esempio, era che nessuno sarebbe stato obbligato a cambiare il proprio piano sanitario se avesse voluto mantenere quello di prima. Non \u00e8 stato cos\u00ec: i piani che sono stati giudicati al di sotto degli standard minimi consentiti sono stati sostituiti da coperture pi\u00f9 ampie ma anche pi\u00f9 costose. Forbes fa l\u2019esempio di molti dipendenti delle catene di fast food: prima della riforma in molti avevano stipulato con le proprie aziende delle mini-coperture vantaggiose sia per l\u2019azienda sia per loro stessi, dato che solitamente sono piuttosto giovani ed \u00e8 improbabile che soffrano di gravi problemi di salute. A causa della riforma sanitaria sono stati costretti ad abbandonare il proprio piano e a dotarsi di uno migliore ma anche pi\u00f9 costoso, del quale potrebbero non avere mai bisogno.\n\nNegli Stati Uniti, inoltre, le spese sanitarie sono storicamente altissime, sebbene questo abbia avuto una scarsa incidenza sul reale miglioramento della salute dei cittadini. Gi\u00e0 a met\u00e0 degli anni Ottanta le spese sanitarie sopportate dal bilancio federale hanno superato il 10 per cento del PIL annuale, una cifra enorme: in Italia, che come altri paesi europei ha un sistema sanitario prevalentemente pubblico e al contempo molto apprezzato, nel 2012 le spese sanitarie sostenute pubbliche e private erano equivalenti al 9,2 per cento del PIL. La media per un paese sviluppato \u00e8 circa del 9 per cento. Oggi le spese sanitarie degli Stati Uniti sono equivalenti a circa il 17 per cento del PIL annuale. L\u2019aspettativa di vita dei cittadini americani \u00e8 di 79 anni, rispetto agli 83 dei cittadini italiani.\n\nMa gli Stati Uniti hanno una lunga storia di cattiva gestione e sprechi nel settore della sanit\u00e0: poich\u00e9 il conto delle spese mediche di chi ha un\u2019assicurazione viene semplicemente spedito a chi fornisce la copertura, il paziente spesso non ha un\u2019idea chiara di quanto abbia speso e a volte la differenza di costo fra una clinica e un\u2019altra \u00e8 enorme. Si trattava di un circolo vizioso: i medici avevano tutto l\u2019interesse a sottoporre i propri pazienti a una marea di esami e terapie, anche superflui, di cui le persone fornite di assicurazione non si curavano perch\u00e9 comunque erano \u201ccoperte\u201d. Le assicurazioni, per far fronte alle spese, si vedevano costrette ad alzare i prezzi dei propri prodotti, rendendo la copertura sanitaria sempre meno economica. La riforma sanitaria, per porre rimedio a derive di questo tipo, prevede multe per gli ospedali i cui pazienti vengono ricoverati pi\u00f9 volte a distanza di breve tempo.\n\nAl contempo per\u00f2, secondo l\u2019amministrazione Obama, la riforma permetter\u00e0 di garantire la copertura sanitaria a sempre pi\u00f9 persone, senza fare aumentare le spese complessive. Lo stato federale statunitense aveva previsto di spendere da qui al 2025 circa 1,1 migliaio di miliardi di dollari per sostenere le spese della riforma sanitaria: una cifra che da anni i repubblicani ritengono insostenibile per lo stato (all\u2019inizio di marzo \u00e8 stata comunque rivista al ribasso: adesso si parla di 849 miliardi di dollari). E poi c\u2019\u00e8 il problema dei sussidi federali, sui quali si esprimer\u00e0 questa estate la Corte Suprema.\n\nIl guaio King v. Burwell\n\nLa Corte Suprema sta attualmente valutando un caso riguardo un\u2019ambiguit\u00e0 contenuta nel testo della riforma sanitaria, nota gi\u00e0 dal 2011. Il querelante principale \u00e8 David King, un reduce del Vietnam di 64 anni che a ottobre del 2015 sar\u00e0 comunque coperto dal programma Medicare, ma che ha fatto causa allo stato \u2013 nella persona del segretario alla Salute Sylvia Burwell \u2013 solo per il gusto di vedere abolita la riforma, come ha detto a Mother Jones. A un certo punto della legge c\u2019\u00e8 scritto che i sussidi federali \u2013 uno dei pilastri della riforma \u2013 possono essere garantiti a \u00abcoloro che hanno comprato una copertura sanitaria nei mercati stabiliti da ciascuno Stato come stabilito nella sezione 1311\u00bb. Il guaio \u00e8 che i mercati previsti dalla sezione 1311 sono solamente quelli messi in piedi dai singoli stati e non quelli creati con la collaborazione dello stato federale, previsti dalla sezione 1321.\n\nDi conseguenza, argomentano i sostenitori della causa, i sussidi possono essere garantiti solo a quegli stati che hanno creato un mercato proprio, senza l\u2019appoggio dello stato federale: al momento sono solamente 14 pi\u00f9 il District of Columbia, dato che in molti hanno ritenuto pi\u00f9 comodo utilizzare una sezione del mercato federale gi\u00e0 esistente \u2013 cio\u00e8 il sito HealthCare.gov, banalmente, peraltro molto promosso da Obama. L\u2019amministrazione ha fatto sapere che la contestazione \u00e8 risibile, che i sussidi sono un pezzo fondamentale della riforma e che una distinzione cos\u00ec notevole sarebbe stata sottolineata altrove. Se la Corte Suprema dovesse dare ragione ai ricorrenti, \u00e8 stato stimato che 7,3 milioni di persone perderebbero nel 2016 la possibilit\u00e0 di accedere ai sussidi.\n\nCosa succeder\u00e0 in futuro\n\nAttualmente non \u00e8 chiaro: molti dicono che dipender\u00e0 da come andr\u00e0 l\u2019economia degli Stati Uniti in fururo e in generale l\u2019Economist prevede comunque che la spesa sanitaria americana aumenter\u00e0 ancora nei prossimi dieci anni. Detto questo la percentuale di PIL composta dalle spese sanitarie \u00e8 pi\u00f9 o meno la stessa dal 2009: e in base a nuovi calcoli l\u2019ufficio del bilancio del Congresso ha corretto al ribasso la stima della spesa prevista nei prossimi dieci anni per ben due volte, sia a gennaio sia a marzo di quest\u2019anno. Adesso la stima si aggira sugli 849 miliardi di dollari per i prossimi dieci anni (non \u00e8 chiaro per\u00f2 se questo dipenda dal fatto che le persone spendono meno per curarsi a causa della crisi, o dal fatto che sostanzialmente i prezzi delle assicurazioni non sono aumentati come previsto dai repubblicani).\n\nInoltre, la prossima generazione che entrer\u00e0 a far parte del Medicare \u2013 il programma sanitario federale per gli anziani \u2013 sar\u00e0 quella dei baby boomer, cio\u00e8 quella delle persone nate fra la met\u00e0 degli anni Quaranta e la met\u00e0 degli anni Sessanta: gente dalla salute mediamente migliore rispetto a quella degli attuali pazienti del Medicare.", "article_metadata": {"description": "La pi\u00f9 grande e ambiziosa riforma di Obama ha dato copertura sanitaria a 13 milioni di americani in un anno e mezzo, ma una sentenza della Corte Suprema potrebbe cambiare un po' di cose", "og": {"site_name": "Il Post", "description": "La pi\u00f9 grande e ambiziosa riforma di Obama ha dato copertura sanitaria a 13 milioni di americani in un anno e mezzo, ma una sentenza della Corte Suprema potrebbe cambiare un po' di cose", "title": "\"Obamacare\" sta funzionando? - Il Post", "locale": "it_IT", "image": "http://www.ilpost.it/wp-content/uploads/2015/03/462802394.jpg", "updated_time": "2015-03-24T11:31:47+00:00", "url": "http://www.ilpost.it/2015/03/24/obamacare-funziona/", "type": "article"}, "twitter": {"domain": "Il Post", "image": {"src": "http://www.ilpost.it/wp-content/uploads/2015/03/462802394.jpg"}, "description": "La pi\u00f9 grande e ambiziosa riforma di Obama ha dato copertura sanitaria a 13 milioni di americani in un anno e mezzo, ma una sentenza della Corte Suprema potrebbe cambiare un po' di cose", "card": "summary", "title": "\"Obamacare\" sta funzionando? - Il Post"}, "apple-itunes-app": "app-id=580129750", "fb": {"admins": 100001010538238}, "viewport": "width=device-width, initial-scale=1.0", "article": {"section": "Mondo", "tag": "Affordable Care Act,corte suprema,corte suprema usa,obamacare,riforma sanitaria,stati uniti", "published_time": "2015-03-24T10:56:35+00:00", "modified_time": "2015-03-24T11:31:47+00:00"}, "bitly-verification": "41976f59b172"}, "_id": "\"57477af36914bd0286fcc458\"", "article_summary": "Il guaio King v. BurwellLa Corte Suprema sta attualmente valutando un caso riguardo un\u2019ambiguit\u00e0 contenuta nel testo della riforma sanitaria, nota gi\u00e0 dal 2011.\nCiascun cittadino deve dotarsi di un\u2019assicurazione sanitaria, pena il pagamento di una multa.\nDetto questo, per quel che se ne sa, sta funzionando?\nAl contempo per\u00f2, secondo l\u2019amministrazione Obama, la riforma permetter\u00e0 di garantire la copertura sanitaria a sempre pi\u00f9 persone, senza fare aumentare le spese complessive.\nNessun ente assicurativo pu\u00f2 rifiutarsi di stipulare una copertura a causa dei trascorsi clinici o delle attuali condizioni di salute di un dato paziente."}