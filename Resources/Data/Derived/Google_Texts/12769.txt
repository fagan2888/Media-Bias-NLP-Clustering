USA:s sjukvårdsmarknad och sättet den fungerar på har varit en lyckträff för Bactiguard – alldeles oavsett hur effektiv bolagets teknik är.

Foto: LINUS SUNDAHL-DJERF

Över 60 procent av Bactiguards intäkter kommer från licenstillverkning av katetern med bolagets anti-inflammatoriska ytskikt, enligt bolagets prospekt inför börsnoteringen. Av de marknader katetern säljs på är den amerikanska överlägset störst.

USA:s sjukvårdsbransch skiljer sig radikalt från den svenska. Sjukvård är en megaindustri i USA som omsätter 2 700 miljarder dollar per år och står för nära 18 procent av BNP:n, enligt en ny rapport från Centers for Disease Control and Prevention (CDC).

Det är en perfekt förutsättning för Bactiguard – alldeles oavsett hur effektiv bolagets teknik är. Den ifrågasattes i gårdagens SvD Näringsliv av Olof Akre, docent på urologkliniken vid Karolinska, som varit med och granskat tekniken.

Annons X

– Jag tycker inte att det finns någon anledning att använda tekniken i bredare sammanhang utan att göra ytterligare studier, sa han.

Effektiviteten tycks dock ofta spela en underordnad roll i USA. Landet spenderar mer pengar på sjukvård per capita än någon annan nation. Parallellt med att sjukvården visserligen är professionell, så är den också notorisk för överbehandling, för brist på insyn kring vem som betalar vad och, dessvärre, även för misstag i vården. Läkare och sjukhus saknar incitament för att hålla kostnader nere när notan skickas till försäkringsbolagen. Samtidigt hänger hot om stämningar över sjukhusen, vilket motiverar läkare att överbehandla.

”Fler och större ansträngningar behövs kommande år, framför allt för att kontrollera de huvudsakliga drivkrafterna bakom allt högre sjukvårdskostnader”, konstaterade OECD nyligen i en kritisk rapport om USA:s sjukvårdssystem.

SvD NÄRINGSLIVS NYHETSBREV – dagens viktigaste ekonominyheter direkt i mejlkorgen Jag godkänner härmed SvD:s användarvillkor samt SvD:s personuppgiftspolicy. Anmäl dig här

Slutsatsen blir att en leverantör av medicinsk utrustning har god chans att göra affärer i USA även om den positiva medicinska effekten hos produkten är svår att bevisa. Risken att sjukhusen missar en möjlighet att behandla en patient kan räcka som motivering för att köpa in ny utrustning.

Därtill är de medicinska komplikationer som Bactiguards kateter är ämnade att få bukt med, så kallad sjukhussjuka, ett stort och växande problem, överallt i världen. Det handlar om svårbehandlade infektioner som den medicinska vetenskapen tycks stå handfallen inför i takt med att antibiotika tappar sin verkan.

Ovanpå det kommer en allt äldre befolkning i hela västvärlden, som ytterligare driver upp behovet av sjukvård.

Samtidigt är det inte bara OECD som är kritiskt mot pengarullningen och bristen på valmöjligheter och insyn i USA:s sjukvård. Patienterna är det också i allt högre grad. I alla fall enligt ett seminarium härom dagen, arrangerat i Washington av nyhetssajten Politico. Där menade vissa experter att en ”revolution” kan vara nära förestående i sjukvårdsbranschen, driven av missnöjda amerikanska patienter och i viss mån också av Obamas sjukvårdsreform Obamacare.

Frågan är dock om det handlar om en särskilt snabb revolution. En av Politicos expertpanel var Daniel Wolfson, chef för stiftelsen ”Advancing Medical Professionalism to Improve Health Care” som kampanjar för reformerad sjukvård.

– Jag har haft fyra onödiga EKG, säger han till Politico och fortsätter:

– Patienter kämpar i uppförsbacke när det gäller att få en läkare att avstå från en behandling.

För Bactiguard har den amerikanska sjukvårdsmarknaden varit en kassako i tiotals år. Dessvärre, enligt bolagets eget prospekt, är marknaden där nära mättad med minskande tillväxt. Bactiguard måste nu hitta kunder på andra marknader – med sannolikt betydligt mer kostnadsslimmad sjukvård.