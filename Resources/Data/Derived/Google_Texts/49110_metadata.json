{"article_title": "Obama\u2019s zorgwet doet het beter als je zijn naam niet noemt", "article_keywords": ["het", "beter", "en", "van", "noemt", "naam", "affordable", "ook", "obamacare", "dat", "een", "doet", "zijn", "niet", "je", "obamas", "zorgwet"], "article_url": "http://www.nrc.nl/nieuws/2013/10/04/obamas-zorgwet-doet-het-beter-als-je-zijn-naam-niet-noemt", "article_text": "If it looks like a duck and quacks like a duck, it\u2019s a duck. Behalve als je daar een ander etiketje op plakt. Affordable Care Act of geuzennaam Obamacare: het is exact dezelfde zorgwet. Maar noem haar het eerste en mensen reageren opeens een stuk positiever. Spinnen voor gevorderden, daar in de VS.\n\nJimmy Kimmel presenteert een talkshow, we hebben hem hier aan de rechterkant van de site vaak genoeg genoemd. Kimmel stuurt voor een onderdeel van zijn show af en toe een verslaggever de straat op om \u2018real Americans\u2019 te bevragen over uiteenlopende onderwerpen, meestal met een gekscherende insteek. \u2018Six of one\u2019 heette het afgelopen week, naar de uitdrukking \u2018six of one, half a dozen of the other\u2019: de een zegt zes, de ander een half dozijn. Maar er is geen verschil. Obama\u2019s zorgwet - de commotie eromheen zorgde voor de eerste shutdown in de VS sinds 1996 - was het onderwerp:\n\n\u201cWhich plan do you support, Obamacare or The Affordable Care Act?\u201d\n\nEn ja, er werden mensen gevonden die niet alleen een duidelijke keuze maakten tussen de twee, maar daar desgevraagd ook een onderbouwde verklaring voor gaven. Eerste vrouw: \u201cThe Affordable Care Act\u201d. Waarom niet Obamacare? \u201cIk denk dat er nog veel mis mee is en het moet opgeknapt worden. Er is niet goed over nagedacht.\u201d En is de Affordable Care Act beter? \u201cBeter ja, maar ook daarmee ben ik niet blij.\u201d\n\nNog een, man met zonnebril en Lakers-shirt: dus de Affordable Care Act is meer \u2018affordable\u2019 dan Obamacare? \u201cJa, ik bedoel, alleen de naam zegt het al.\u201d\n\nMeepraten over iets waar je klaarblijkelijk geen verstand van hebt, vinden de meeste mensen geen probleem. Liever onzin dan zeggen dat je geen flauw idee hebt. Maar nog opvallender is, los van het feit dat dit selectief gekozen groepje voetgangers niet weet wat de wet inhoudt, de overduidelijke keuze tussen een van beide namen. Vrijwel iedereen verkiest de Affordable Care Act boven Obamacare. En als dit nou een ge\u00efsoleerd stukje comedy was, maar nee.\n\nPeiling CNBC: het doet ertoe hoe je het noemt\n\n\u2018What\u2019s in a name?\u2019 kopte CNBC, een zender in handen van NBC, een paar dagen voordat Kimmel met dit filmpje kwam. \u2018Veel, als het over Obamacare en de Affordable Care Act (ACA) gaat.\u2019 In een enqu\u00eate (812 mensen, pdf) werd de helft van de respondenten gevraagd of ze Obamacare steunen, de andere helft of ze de Affordable Care Act steunen. Eerst wat algemene resultaten: 30 procent van de mensen weet niet wat de ACA is, maar 12 procent weet niet wat Obamacare is.\n\nDan wat verschillen: 29 procent van de mensen steunt Obamacare tegenover 22 procent die de ACA steunt. 46 procent is tegen Obamacare, 37 procent tegen de ACA. Een kleine conclusie: stop Obama in de naam van de zorgwet en je krijgt zowel positievere als negatievere reacties. De mensen die negatiever zijn over Obamacare dan over de ACA zijn vooral mannen, Republikeinen en Independents. De mensen die positiever over Obamacare zijn, zijn jonge mensen, vrouwen, niet-blanken en Democraten.\n\nObama over zijn wet:\n\n\n\n\u2018Begrijpelijk, want het is ook lastig\u2019\n\nEen blogger van de Britse krant The Guardian ziet dit ook, deze \u201cparadox van de Amerikaanse gezondheidszorg\u201c. Harry J. Enten haalt daarbij ook de peiling van CNBC aan.\n\n\u201cWat er gebeurt, is dat Amerikanen veel hebben gehoord over \u2018Obamacare\u2019 en niet zo veel over de ACA. Het belangrijkste is het verschil tussen de voor- en tegenstanders bij beide vragen.\u201d\n\nOok uit andere polls zou een dergelijk verschil blijken, zo gaat hij verder. De meeste steun krijgt Obamacare als zijn naam niet genoemd wordt. Hij relativeert al deze bevindingen wel: Amerikanen zijn tegen Obamacare, hoe je het ook formuleert, maar Obama\u2019s naam zorgt er waarschijnlijk voor dat ze alleen nog maar minder snel steunen.\n\nHet is een grappig gegeven, maar ook allemaal best begrijpelijk, zegt onze correspondent Guus Valk:\n\n\u201cDat mensen niet goed weten wat de wet precies inhoudt, is niet eens heel gek. Het is ook een heel gecompliceerde wet. Voorstanders hebben het tijden lang de Affordable Care Act genoemd, tegenstanders Obamacare, dus dan kleeft aan Obamacare dat negatieve al. Dat woord komt vervolgens vaak voorbij op, zeg, Fox en wordt gekoppeld aan alle rumoer eromheen. Dat kan een verklaring zijn.\u201d\n\n\u201cPolls show that most people don\u2019t like Obamacare, but they love what\u2019s in it when it\u2019s broken down. It\u2019s like the opposite of a McNugget.\u201d\n\nAldus Jimmy Kimmel, aan het begin van het filmpje. Deze polls zijn er inderdaad, zo schrijft ook The Guardian. Afzonderlijke onderdelen van de wet vinden veel tegenstanders van de wet prima. Het totaalpakket? Niet echt.\n\n\u201cOver 55%, and up to 88%, of Americans regard the following facets of Obamacare at least somewhat favorably: tax credits to small businesses to buy insurance, closing the Medicare \u201cdoughnut hole\u201d, creating insurance exchanges, giving rebates to customers of insurance customers that spend too much on administrative costs, and the employer mandate. Even Republicans like all of them except the Medicaid expansion, increase in Medicare tax, employer mandate, and individual mandate.\u201d\n\nZo komt ook in het filmpje naar voren, wanneer een man naar individuele onderdelen gevraagd wordt. Bent u ervoor dat kinderen meeverzekerd zijn met hun ouders tot hun 26ste? Ja. Bent u ervoor dat bedrijven met meer dan vijftig werknemers een zorgverzekering bieden? Ja. Beide dingen zitten in de wet. Het is vooral het mandaat, het voor hen bepalen, dat tegenstanders verkeerd valt.\n\nGespin rond de geuzennaam\n\nDe wet heet officieel Patient Protection and Affordable Care Act. Dat bekt al niet lekker, dus wordt dat eerste gedeelte vaak weggelaten. Republikeinen daarentegen kwamen met de bijnaam Obamacare, spottend bedoeld en altijd gebruikt in een negatieve context. Democraten noemden het gewoon de Affordable Care Act.\n\nHet is spinnen eerste klas, beaamt Valk:\n\n\u201cHet is zoals het woord allochtoon bij ons. Op een gegeven moment krijgt dat een negatieve connotatie en pleiten mensen ervoor dat we dat woord niet meer gebruiken. Beeldvorming is heel belangrijk. En je zou kunnen zeggen dat dat wat betreft Obamacare geslaagd is.\u201d\n\nSinds enige tijd nemen ook de Democraten de bijnaam in de mond. Zo ook Obama zelf, laatst nog in Maryland. Daar gebruikte hij de term meerdere keren. Zo zei hij:\n\n\u201cFor the past few years, since I signed the Affordable Care Act, a lot of you have been enjoying new benefits and protections that you didn\u2019t before even if you didn\u2019t know they were coming from Obamacare.\u201d\n\nOok weer gespin, zegt Valk:\n\n\u201cDat komt een beetje voort uit de vraag wat er eigenlijk mis is met die naam. Waarom noemen we het niet zo? Als het ingeburgerd raakt, dan probeer je er toch op mee te liften.\u201d\n\n\u2018Amerikanen zijn in de war\u2019, zo sluit Enten zijn blog voor The Guardian af:\n\n\u201cAmerikanen weten duidelijk niet genoeg van Obamacare. Natuurlijk weten ze net zo weinig over de Affordable Care Act, maar tot op dusdanige hoogte dat ze minder vijandig staan tegenover een wet die niet Obama\u2019s naam draagt.\u201d\n\nDe omarming van het begrip door de Democraten heeft als tactiek nog niet zo goed gewerkt. En zoals Obama zelf zei in Maryland: mocht de wet nou een succes blijken, zal er geen Republikein zijn die de wet Obamacare noemt.\n\nLees ook: Vier vragen over de shutdown", "article_metadata": {"ad": {"pagetype": "artikel", "categories": "artikel, beste-van-het-web,", "subject": "nieuws"}, "og": {"site_name": "nrc.nl", "description": "If it looks like a duck and quacks like a duck, it\u2019s a duck. Behalve als je daar een ander etiketje op plakt. Affordable Care Act of geuzennaam Obamacare: het is exact dezelfde zorgwet. Maar noem haar het eerste en mensen reageren opeens een stuk positiever. Spinnen voor gevorderden, daar in de VS.", "title": "Obama\u2019s zorgwet doet het beter als je zijn naam niet noemt", "url": "http://www.nrc.nl/nieuws/2013/10/04/obamas-zorgwet-doet-het-beter-als-je-zijn-naam-niet-noemt", "image": "https://images.nrc.nl/8ZCBf7JFcWZjiHb9V9zdcxXV0a8=/1280x/s3/static.nrc.nl/wp-content/uploads/2013/10/obama.jpg", "type": "article"}, "twitter": {"description": "If it looks like a duck and quacks like a duck, it\u2019s a duck. Behalve als je daar een ander etiketje op plakt. Affordable Care Act of geuzennaam Obamacare: het is exact dezelfde zorgwet. Maar noem haar het eerste en mensen reageren opeens een stuk positiever. Spinnen voor gevorderden, daar in de VS.", "creator": "@nrc", "image": {"src": "https://images.nrc.nl/8ZCBf7JFcWZjiHb9V9zdcxXV0a8=/1280x/s3/static.nrc.nl/wp-content/uploads/2013/10/obama.jpg"}, "site": "@nrc", "card": "summary_large_image", "account_id": 4503599627452245}, "apple-itunes-app": "app-id=1039970204", "fb": {"page_id": 196118303833398}, "keywords": "nieuws, artikel, beste-van-het-web, Affordable Care Act, Jimmy Kimmel, Obamacare, shutdown, Verenigde Staten, zorg,", "viewport": "width=device-width, initial-scale=1"}, "_id": "\"57477af46914bd0286fdbd5d\"", "article_summary": "It\u2019s like the opposite of a McNugget.\u201dAldus Jimmy Kimmel, aan het begin van het filmpje.\nDe mensen die positiever over Obamacare zijn, zijn jonge mensen, vrouwen, niet-blanken en Democraten.\nOp een gegeven moment krijgt dat een negatieve connotatie en pleiten mensen ervoor dat we dat woord niet meer gebruiken.\nWaarom niet Obamacare?\n\u201cWat er gebeurt, is dat Amerikanen veel hebben gehoord over \u2018Obamacare\u2019 en niet zo veel over de ACA."}