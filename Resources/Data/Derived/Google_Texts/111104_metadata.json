{"article_title": "\u201cL\u2019Obamacare \u00e8 un disastro ma mi sta salvando la vita\u201d", "article_keywords": ["salvando", "disastro", "non", "le", "ma", "sta", "la", "lobamacare", "mi", "una", "di", "della", "il", "pi", "vita", "ha", "che"], "article_url": "http://www.lastampa.it/2014/01/05/esteri/lobamacare-un-disastro-ma-mi-sta-salvando-la-vita-Nh73NmHlGKov6YHiohIngK/pagina.html", "article_text": "Per ora \u00e8 salva, grazie a Obamacare; per\u00f2 rischia ancora di andare in bancarotta, e magari morire, per colpa di Obamacare. Se volete capire vantaggi e limiti, benedizioni e maledizioni della complessa riforma sanitaria americana entrata operativamente in vigore mercoled\u00ec scorso, basta leggere una sola storia: quella di Donna Smith.\n\nLa sua non \u00e8 una vicenda estrema, disperata, o almeno non c\u2019era alcun indizio che dovesse diventarla. Infatti Donna, che ha 58 anni, si era laureata in Storia al Colorado College, e aveva trovato in fretta lavoro come giornalista. \u00c8 stata collaboratrice del settimanale \u00abNewsweek\u00bb, e fra i suoi trofei professionali ci sono ben quindici premi per la copertura regionale, assegnati dagli Associated Press Managing Editors. Buona carriera, stipendio decente, benefit. Nel frattempo si era sposata con Larry, hanno avuto sei figli ormai cresciuti, e si godevano quattordici nipotini. La tranquilla traiettoria di successo di una coppia che fa le cose giuste in America.\n\nUn brutto giorno, per\u00f2, Donna ha scoperto di avere un cancro all\u2019utero. Quasi nello stesso periodo, il marito Larry ha avuto la conferma di essere affetto da problemi seri alle coronarie, e quindi davanti a questa normalissima coppia si \u00e8 aperto un baratro che non sospettavano neppure esistesse. La loro assicurazione privata, infatti, non copriva le spese delle malattie che li avevano colpiti. Per pagarle hanno venduto tutto, inclusa la casa, e nel 2006 hanno dovuto chiedere a una figlia di ospitarli nello scantinato della sua abitazione, perch\u00e9 non sapevano pi\u00f9 dove andare a sbattere la testa. Alla fine sono stati costretti a dichiarare bancarotta. A quel punto Donna ha scritto al regista Michael Moore, che preparava un documentario sugli orrori della sanit\u00e0 americana, ed \u00e8 diventata una dei protagonisti del film \u00abSicko\u00bb, finendo a Cuba per farsi curare.\n\nDonna \u00e8 sopravvissuta al cancro, ma ora la malattia \u00e8 tornata a colpirla, proprio mentre Larry doveva farsi operare. Oggi lavora come direttore esecutivo della non profit Health Care for All Colorado, che promuove l\u2019assistenza sanitaria statale gratuita per tutti. La sua piccola organizzazione non poteva pagarle una vera polizza, e quindi era coperta dall\u2019assicurazione Cobra, quelle che vengono temporaneamente assegnate anche ai disoccupati. Le costava 875,97 dollari al mese, pi\u00f9 vari arretrati accumulati nel tempo, e non copriva alcuni degli esami di medicina preventiva di cui aveva bisogno per affrontare la nuova sfida contro il cancro.\n\nPer venirne fuori, Donna ha deciso di sottoscrivere Obamacare.\n\nCi \u00e8 riuscita, firmando un piano della Kaiser che le costa 450 dollari al mese, e dovrebbe coprire le sue necessit\u00e0 pi\u00f9 impellenti. Gli ostacoli che ha incontrato, e i problemi che ancora l\u2019aspettano, dimostrano per\u00f2 nella pratica quanto sia complicato il sistema.\n\nCome tutti gli americani, Donna ha dovuto combattere con i siti Internet per sottoscrivere le polizze che non funzionavano. Per potersi iscrivere, poi, ha dovuto dimostrare che le veniva negato il Medicaid, cio\u00e8 l\u2019assistenza gratuita per i poveri, ma questa semplice pratica ha richiesto 37 giorni perch\u00e9 il sistema non funzionava. Quando finalmente ha ricevuto il via libera, ha dovuto compilare un formulario che le ha richiesto tre ore di lavoro, e aspettare 22 minuti al telefono prima di parlare con l\u2019agente che gestiva il suo piano. Ora dovr\u00e0 cambiare molti dei suoi medici, che non rientrano nella nuova polizza, e questo espone un malato del suo tipo a ovvi rischi sulla qualit\u00e0 delle cure che ricever\u00e0. Inoltre le verranno richiesti \u00abticket\u00bb e copagamenti maggiori del passato, perch\u00e9 Obamacare impone uno standard superiore di assistenza generale, e nel caso della sua famiglia questo potrebbe portare all\u2019accumulo di nuovi debiti insostenibili.\n\nNon sono pericoli cos\u00ec remoti, purtroppo. Nel suo nuovo lavoro di attivista della sanit\u00e0, Donna tiene le statistiche nazionali sempre aggiornante, e in base a studi della universit\u00e0 di Harvard ha calcolato che nel 2013 ben 45.046 americani sono stati vittime di morti evitabili, perch\u00e9 le assicurazioni non hanno pagato per tempo le analisi e le cure necessarie, mentre 713.126 sono andati falliti per saldare i conti dei medici.\n\nObamacare punta a mettere fine a questi drammi, obbligando tutti gli oltre 40 milioni di americani non coperti, e non eleggibili per l\u2019assistenza gratuita di Medicaid e Medicare, a sottoscrivere le nuove polizze offerte attraverso i siti del governo. Chi non lo far\u00e0 entro il prossimo 31 marzo dovr\u00e0 pagare una multa. Intanto, per\u00f2, le assicurazioni stanno alzando i premi perch\u00e9 la riforma impone una qualit\u00e0 e quantit\u00e0 di servizi maggiori, e molti americani stanno perdendo le coperture che avevano perch\u00e9 il nuovo sistema non le accetta pi\u00f9. Le stesse assicurazioni cancellano queste polizze in quanto non corrispondono pi\u00f9 ai dettami della legge, che ad esempio richiede copertura delle spese per la maternit\u00e0 o le medicine, e quindi non possono pi\u00f9 essere vendute. In attesa che vengano rimpiazzate dalle eventuali nuove assicurazioni della riforma, magari pi\u00f9 costose, la gente resta senza assistenza.\n\nDonna Smith non \u00e8 contro Obamacare, ma nemmeno del tutto a favore. Lei vorrebbe l\u2019assistenza gratuita universale, come in Europa, e pensa che il presidente abbia accettato di fare un compromesso con le assicurazioni perch\u00e9 non poteva ottenere di pi\u00f9. Infatti anche cos\u00ec, i repubblicani minacciano di annullare la riforma, quando torneranno al potere. Il timore di Donna per\u00f2 \u00e8 che Obamacare comunque non basti per sconfiggere il cancro ed evitare la bancarotta. E milioni di americani, come lei o peggio, continuano a vivere il dramma di questa incertezza.", "article_metadata": {"EdDateTime": "05/01/2014", "eomportal-loid": "1.1.653525575", "eomportal-id": 736381, "description": "Donna Smith: 37 giorni per iscrivermi, senza non potrei curarmi il cancro", "eomportal-instanceid": 13, "og": {"site_name": "LaStampa.it", "description": "Donna Smith: 37 giorni per iscrivermi, senza non potrei curarmi il cancro", "title": "\u201cL\u2019Obamacare \u00e8 un disastro ma mi sta salvando la vita\u201d", "url": "http://www.lastampa.it/2014/01/05/esteri/lobamacare-un-disastro-ma-mi-sta-salvando-la-vita-Nh73NmHlGKov6YHiohIngK/pagina.html", "image": "http://www.lastampa.it/rf/image_webevidenza/Pub/p3/2014/01/05/Esteri/Foto/RitagliWeb/53OF2JGZ5652-U1020191041960498D-U102019104197620YD-264x175@LaStampa-NAZIONALE-kCzH-U102019104197620YD-426x240@LaStampa.it.jpg", "locale": "it_IT", "type": "article"}, "twitter": {"site": "@LaStampa", "image": {"src": "http://www.lastampa.it/rf/image_webevidenza/Pub/p3/2014/01/05/Esteri/Foto/RitagliWeb/53OF2JGZ5652-U1020191041960498D-U102019104197620YD-264x175@LaStampa-NAZIONALE-kCzH-U102019104197620YD-426x240@LaStampa.it.jpg"}, "description": "Donna Smith: 37 giorni per iscrivermi, senza non potrei curarmi il cancro", "card": "summary_large_image", "title": "\u201cL\u2019Obamacare \u00e8 un disastro ma mi sta salvando la vita\u201d"}, "EdIdentifier": "59dc8912-7556-11e3-893c-37ba7cf5568f", "eomportal-lastUpdate": "Tue May 24 10:54:59 CEST 2016", "fb": {"admins": 1431605410, "app_id": 113209838724302}, "EdImage": "http://www.lastampa.it/rf/image_lowres/Pub/p3/2014/01/05/Esteri/Foto/RitagliWeb/53OF2JGZ5652-U1020191041960498D-U102019104197620YD-264x175@LaStampa-NAZIONALE-kCzH-U102019104197620YD-426x240@LaStampa.it.jpg?IREOPE", "google-site-verification": "YU5fxc2e468QfKbvYVf4KS5PpORciWCWHq7LSNGYp0M", "theme-color": "#005189", "eomportal-uuid": "59dc8912-7556-11e3-893c-37ba7cf5568f"}, "_id": "\"57477af36914bd0286fd2a4c\"", "article_summary": "Infatti Donna, che ha 58 anni, si era laureata in Storia al Colorado College, e aveva trovato in fretta lavoro come giornalista.\nLa tranquilla traiettoria di successo di una coppia che fa le cose giuste in America.\nLa sua non \u00e8 una vicenda estrema, disperata, o almeno non c\u2019era alcun indizio che dovesse diventarla.\nGli ostacoli che ha incontrato, e i problemi che ancora l\u2019aspettano, dimostrano per\u00f2 nella pratica quanto sia complicato il sistema.\nIl timore di Donna per\u00f2 \u00e8 che Obamacare comunque non basti per sconfiggere il cancro ed evitare la bancarotta."}