{"article_title": "Repr\u00e6sentanternes Hus stemmer igen-igen for oph\u00e6velse af Obamacare", "article_keywords": ["ikke", "reprsentanternes", "af", "og", "det", "obamacare", "ogs", "igenigen", "en", "ophvelse", "gang", "stemmer", "hus", "har", "obama"], "article_url": "http://www.dr.dk/nyheder/udland/repraesentanternes-hus-stemmer-igen-igen-ophaevelse-af-obamacare", "article_text": "Republikanerne i USA forts\u00e6tter arbejdet med at s\u00e6tte en stopper for pr\u00e6sident Barack Obamas sundhedsreform, kendt som Obamacare.\n\nI en ny afstemning tirsdag har politikerne i Repr\u00e6sentanternes Hus stemt for, at Obamacare skal oph\u00e6ves. Afstemningens resultat lyder 239 for og 186 imod en oph\u00e6velse af reformen, oplyser NBC News.\n\nL\u00e6s ogs\u00e5: Obamas hjertebarn til eksamen: Syv millioner har meldt sig til ObamaCare\n\nSamtlige demokrater og tre republikanere stemte imod forslaget.\n\nEr 67. gang lykkens gang?\n\nDet er 67. gang, at Republikanerne har fors\u00f8gt at omg\u00f8re i hvert fald dele af den omstridte sundhedsreform. Det er fjerde gang, at Repr\u00e6sentanternes Hus har stemt for helt at skrotte reformen, skriver NBC.\n\nPolitikerne i Repr\u00e6sentanternes Hus har if\u00f8lge Reuters helt konkret stemt for at droppe Obamacare og i stedet finde et alternativ, der kan erstatte reformen.\n\nL\u00e6s ogs\u00e5: Obama advarer Kongressen: Jeg kommer til at g\u00f8re ting, I ikke bryder jer om\n\nPr\u00e6sident Obama har tidligere gjort grin med Republikanernes vedholdende fors\u00f8g p\u00e5 at s\u00e6tte en k\u00e6p i hjulet p\u00e5 reformen og sagt, at det overhovedet ikke giver mening.\n\n- Jeg ved ikke, om det er gang nummer 55 eller 60, at de (Republikanerne, red.) stemmer om det her. Men jeg har stillet dette sp\u00f8rgsm\u00e5l f\u00f8r: Hvorfor st\u00e5r det her \u00f8verst p\u00e5 deres dagsorden? At s\u00f8rge for, at mennesker, der ikke har en sundhedsforsikring, heller ikke f\u00e5r det, sagde Obama tidligere tirsdag if\u00f8lge AFP.\n\nSkal ogs\u00e5 gennem senatet\n\nSenatet ventes ogs\u00e5 at skulle stemme for oph\u00e6velsen af Obamacare, men der er endnu ikke fastsat en dato for afstemningen.\n\nFormanden for Repr\u00e6sentanternes Hus, John Boehner, har tidligere sl\u00e5et fast, at han vil g\u00e5 benh\u00e5rdt efter at oph\u00e6ve Obamacare.\n\nModsat har pr\u00e6sident Obama gjort det klart, at han vil nedl\u00e6gge veto imod det, skulle Kongressen ende med at stemme for oph\u00e6velsen.\n\n/ritzau/", "article_metadata": {"publisher": "DR, DR BYEN, Emil Holms Kanal 20, DK-0999 K\u00f8benhavn C, tlf.: +45 35 20 30 40", "copyright": "\u00a9 DR", "language": "da-dk", "og": {"site_name": "DR", "description": "Amerikanske politikere i Repr\u00e6sentanternes Hus har p\u00e5 ny gang stemt for, at Obamas sundhedsreform skal oph\u00e6ves", "title": "Repr\u00e6sentanternes Hus stemmer igen-igen for oph\u00e6velse af Obamacare", "url": "http://www.dr.dk/nyheder/udland/repraesentanternes-hus-stemmer-igen-igen-ophaevelse-af-obamacare", "image": "//asset.dr.dk/ImageScaler/?file=%2Fimages%2Fother%2F2015%2F04%2F20%2F8bf4a081-ba5a-4f1d-9e25-d19b20c0d083_20150203-185421-4-1000x715we.jpg&server=www.dr.dk", "type": "article"}, "twitter": {"site": "@DRNyheder", "card": "summary"}, "description": "Amerikanske politikere i Repr\u00e6sentanternes Hus har p\u00e5 ny gang stemt for, at Obamas sundhedsreform skal oph\u00e6ves", "robots": "follow, index", "site": "Nyheder", "apple-itunes-app": "app-id=398346158", "keywords": "dr1, dr2, dr3, drk, ultra, ramasjang, drtv, tv, p1, p2, p3, p4, p5, p6, mama, podcast, nyheder", "subject": "tv, live, radio, dr, on-demand", "urn": "urn:dr:drupal:node:1325311", "viewport": "width=device-width, initial-scale=1.0", "name": "DR"}, "article_summary": "Formanden for Repr\u00e6sentanternes Hus, John Boehner, har tidligere sl\u00e5et fast, at han vil g\u00e5 benh\u00e5rdt efter at oph\u00e6ve Obamacare.\nPolitikerne i Repr\u00e6sentanternes Hus har if\u00f8lge Reuters helt konkret stemt for at droppe Obamacare og i stedet finde et alternativ, der kan erstatte reformen.\nI en ny afstemning tirsdag har politikerne i Repr\u00e6sentanternes Hus stemt for, at Obamacare skal oph\u00e6ves.\nDet er fjerde gang, at Repr\u00e6sentanternes Hus har stemt for helt at skrotte reformen, skriver NBC.\nAt s\u00f8rge for, at mennesker, der ikke har en sundhedsforsikring, heller ikke f\u00e5r det, sagde Obama tidligere tirsdag if\u00f8lge AFP."}