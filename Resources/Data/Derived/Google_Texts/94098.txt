Kommentar De blir kalt hevngjerrige, barnslige og en gjeng med tullinger. Kanskje er de litt av alt, men først og fremst utgjør Tea-party politikerne en formidabel utfordring for det amerikanske demokratiet.

De rir egne kjepphester og gjør narr av det som for de fleste andre på Capitol Hill fortoner seg som nasjonens beste. Og de stikker kjepper i hjulet for Barack Obama så ofte de kan.

Den innerste kretsen i Tea-party-bevegelsen, og den ytterste høyrefløyen i amerikanske politikk er respektert og beundret av sine egne. Mislikt og rakket ned på av det liberale USA, men også langt inn i rekkene av ansvarlige republikanere.

Politiske rabulister, mange av dem høyt utdannet, og i solide samfunnsposisjoner før de kom inn i storpolitikken på en bølge av anti-stat, anti-Washington DC-holdninger.

BAKGRUNN: Derfor oppsto krisen som stenger USA

Med et skremmende hat propaganda tegner de et bilde av den amerikanske presidenten som en med anti-amerikanske holdninger, og som de mener forfekter en sosialistiskinspirert politikk etter skandinavisk modell. Intet mindre.

Derfor må presidenten stoppes. For en hver pris.

Selv om konsekvensene er i ferd med å styrte USA ut i nok en politisk og finansiell krise, i tillegg til den økonomiske hengemyren som landet har stått i siden 2008. Budsjettet skal ikke bankes igjennom uten at Obamacare forsvinner.

Det er kanskje ikke så rart at analytiker- og kommentator, Martin Wolf, i Financial Times stiller spørsmålet. «Er USA et fungerende demokrati?».

Når et fåtall republikanere som har satt seg fore å stoppe presidents Obamas utvannede helsereform, Obamacare, etter at den er godkjent av Høyesterett og grunnlovsfestet, er i ferd med å stenge landet, lamme institusjoner og infrastruktur, da er det grunn til å stille seg det spørsmålet som Wolf gjør.

Surrer rundt

At mange av Tea-party gjengen i Kongressen surrer rundt påvirket av alkohol når viktige avgjørelser tas på Capitol Hill, gjør ikke situasjonen mindre uvirkelig. Only in America.

Det er i første rekke frykten for sosiale endringer som har lagt grunnlaget for Tea-party bevegelsens ubendige hat rettet mot Barack Obama. En helsereform som gir 32 millioner amerikanere et minimum å kunne overleve på om ulykker og sykdom rammer, har avstedkommet et slikt rabalder på høyresiden, målbåret av Tea-party-bevegelsen at det fortoner seg helt uforståelig for mange av oss.

På viddene

Obamcare er en variant av helseforsikringsordningen som den republikanske guvernøren, Mitt Romney, innførte i Massachusetts i 2006.

Det forteller hvor langt ute på viddene og den farlige høyresiden Ted Cruz, senatoren fra Texas, og hans «crazy-gang» i Kongressen, befinner seg. Sosiale rettigheter som truer deres etablerte privilegier, er en krigserklæring for Tea-party bevegelsen.

Det er et farlig spill denne gjengen bedriver. Vi kan gjerne le av at verdens viktigste demokrati surrer ting til for seg, drukner i gjeld og har politikere som driver destruktiv politikk i fylla. Men ingen av de millioner av amerikanere som etter hvert opplever ikke å motta lønn og livsnødvendige ytelser, synes dette er noe stas.

Spørsmålet om USA er et fungerende demokrati kan være vanskelig å svare på til tider.