Door: redactie

8/01/16 - 18u22

Barack Obama. © reuters.

Verenigde Staten De Amerikaanse president Barack Obama heeft zopas zijn veto gesteld tegen een wet waarmee de Republikeinen in het congres zijn Affordable Healthcare-wet - beter bekend als Obamacare - willen ontmantelen.

In een lange boodschap aan het Amerikaanse Congres liet de president weten dat het herroepen van de wet de verbeteringen in de gezondheidszorg van zijn land zou terugschroeven. "Door de schade die deze wet zou toebrengen aan de gezondheid en financiële zekerheid van miljoenen Amerikanen, verdient ze mijn veto", meldde hij.

'In de plaats van oude politieke vetes telkens opnieuw uit te vechten, zouden de Congresleden moeten samenwerken om de economie te doen groeien' Barack Obama

Obama stelde dat de Republikeinen in het Congres al meer dan 50 keer geprobeerd hebben de wet terug te draaien. "In de plaats van oude politieke vetes telkens opnieuw uit te vechten, zouden de Congresleden moeten samenwerken om de economie te doen groeien, de middenklasse te versterken en nieuwe jobs te creëren", schreef hij.



Het is het achtste veto dat Obama stelt, en het zesde sinds vorig jaar, toen de Republikeinen de macht overnamen in beide kamers van het Congres.



Hoewel Obama eerder al gezegd had dat hij zijn veto zou stellen, noemden de Republikeinen de stemming een belangrijke stap om de wet te kunnen terugdraaien als ze in november het presidentschap zouden winnen.