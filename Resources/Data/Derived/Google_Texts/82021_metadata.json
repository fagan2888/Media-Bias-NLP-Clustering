{"article_title": "Le sfide di Obama nel 2015", "article_keywords": ["nel", "le", "che", "di", "sfide", "hanno", "la", "non", "al", "repubblicani", "del", "il", "2015", "ha", "obama"], "article_url": "http://www.ilgiornale.it/news/mondo/sfide-obama-nel-2015-1077773.html", "article_text": "Il 2014 \u00e8 stato un anno intenso negli Stati Uniti. Sul piano politico, i Repubblicani hanno stravinto alle elezioni midterm e hanno conquistato il Senato, prima in mano ai Democratici. Alla Camera dei Rappresentanti, ora controllano 247 seggi su 435. L\u2019economia \u00e8 in miglioramento e la disoccupazione \u00e8 scesa al 6 percento (pi\u00f9 bassa del livello pre-crisi), ma il paese si trova ad affrontare sempre pi\u00f9 grandi divisioni razziali. Le proteste a seguito delle uccisioni di due uomini neri da parte di poliziotti che non sono stati condannati hanno sconquassato tutte le maggiori citt\u00e0 americane. E sul piano internazionale, il presidente Obama si \u00e8 ritrovato a dover affrontare la crisi dell\u2019Ebola in Africa e l\u2019ascesa dello Stato Islamico in Iraq e Siria. Ma il nuovo anno \u00e8 alle porte. Quali sono le maggiori sfide che gli Stati Uniti\u2014e Obama\u2014dovranno affrontare nel 2015?\n\n1. Stallo o cooperazione a Washington?\n\nSe prima di novembre il governo americano sembrava bloccato nella morsa del cosiddetto gridlock, la situazione post-elezioni midterm non pu\u00f2 che sembrare ancora pi\u00f9 paralizzata. I Repubblicani hanno vinto il controllo del Senato e hanno rafforzato la maggioranza nella Camera dei Rappresentati. Con un parlamento del genere, il presidente Obama si trova in assoluta minoranza. L\u2019unico potere che ha \u00e8 quello di porre un veto alle leggi che provengono dalla Camera e dal Senato, o passare \u201cexecutive orders\u201d\u2014decreti esecutivi promulgati senza l\u2019approvazione del Congresso, e che sono visti per tale motivo con occhio abbastanza diffidente da molti americani. Con il legislativo in mano ai Repubblicani e l\u2019esecutivo in mano ai Democratici, sembra che la cooperazione a Washington sia un sogno lontano. Ma visto che i Repubblicani non hanno la super maggioranza di 60 seggi al Senato, potrebbero trovarsi a dover proporre leggi pragmatiche, e non estremamente conversatrici, che possono vincere i voti di alcuni Democratici di centro. Obama potrebbe anche voler aprire una nuova linea di dialogo con i Repubblicani, per evitare una situazione di stallo che non porterebbe certo onore alla sua presidenza, che sta ormai svolgendo al termine.\n\n2. \u00c8 tempo di riformare il sistema dell\u2019immigrazione?\n\nCi sono 11 milioni di immigrati irregolari negli Stati Uniti. Da anni, a Washington si lavora su una riforma del sistema dell\u2019immigrazione per cercare di regolarizzarli e per creare nuovi tipi di visto per attrarre lavoratori specializzati. Nel 2011, la riforma a cui avevano lavorato Repubblicani e Democratici insieme \u00e8 passata al Senato, allora in mano ai Democratici. Ma \u00e8 rimasta bloccata nella Camera dei Repubblicani e l\u00ec \u00e8 morta. Nel frattempo, Obama ha passato due executive orders per cercare di risolvere la situazione aggirando il Congresso. Nel 2012, ha approvato dei permessi di lavoro per i cosiddetti dreamers, ragazzi portati illegalmente negli Stati Uniti dai genitori quando erano piccoli e che sono cresciuti in America, tanto da essere pi\u00f9 americani che messicani, ecuadoregni, o colombiani. E lo scorso mese, Obama ha approvato dei permessi di lavoro per gli immigrati irregolari che hanno figli che sono cittadini americani, e ne ha bloccato la deportazione. (Negli Stati Uniti, chiunque nasce sul suolo americano \u00e8 automaticamente cittadino americano.) I Repubblicani hanno altamente criticato quest\u2019ultimo decreto esecutivo e 24 stati hanno fatto \u201ccausa\u201d al presidente perch\u00e9 non vogliono attuarlo. Ma nel 2015, in vista delle elezioni presidenziali del 2016, i Repubblicani in controllo del Congresso potrebbero voler passare la riforma del sistema dell\u2019immigrazione. Il motivo? Il voto degli ispanici \u00e8 fondamentale per conquistarsi la Casa Bianca\u2014come ha dimostrato l\u2019elezione di Obama nel 2008 e nel 2012.\n\n3. Cosa succeder\u00e0 all\u2019Obamacare?\n\nSono passati quasi cinque anni dal passaggio dell\u2019Affordable Care Act, la legge ormai conosciuta come Obamacare e che ha rivoluzionato l\u2019intero sistema sanitario nazionale. Fra i maggiori traguardi, l\u2019Obamacare ha posto il divieto alle assicurazioni mediche di rifiutare di coprire un cittadino per via di \u201ccondizioni preesistenti\u201d\u2014nel senso di, hai una malformazione genetica del cuore, mi rifiuto di assicurarti; e ha permesso ai ragazzi fino ai 26 anni di rimanere coperti dall\u2019assicurazione dei genitori. I Repubblicani si sono opposti alla riforma del servizio sanitario fin dalla sua approvazione e, da allora, hanno votato pi\u00f9 di 50 volte per cancellarla. A ottobre, pi\u00f9 di 7 milioni di Americani hanno scelto un\u2019assicurazione medica attraverso l\u2019Obamacare. Ma nel 2015, scatter\u00e0 la penale per chi non \u00e8 ancora coperto da assicurazione. La legge, infatti, obbliga gli americani ad essere assicurati e, in breve, fa ricadere sui pi\u00f9 ricchi il costo dell\u2019assicurazione per i pi\u00f9 poveri. Molti americani considerano questa parte della legge incostituzionale ma, che lo vogliano o meno, saranno costretti ad assicurarsi entro il 2015, se non vogliono pagare una multa. \u00c8 possibile che il Congresso dei Repubblicani del 2015 elimini l\u2019Obamacare? Secondo alcuni esperti politici, sarebbe pura follia, visto che ormai il sistema \u00e8 stato cambiato e milioni di americani ricevono i benefici di un sistema sanitario pi\u00f9 simile al modello europeo. In breve, \u00e8 troppo tardi per tornare al punto di partenza.\n\n4. Una nuova guerra in Iraq?\n\nL\u2019ascesa dello Stato Islamico in Iraq e Siria \u00e8 vista con grandissima preoccupazione negli Stati Uniti. Sia Democratici che Repubblicani sono dell\u2019idea che l\u2019IS vada fermato prima che diventi troppo potente. L\u2019ultima cosa che gli americani vogliono \u00e8 un altro gruppo terroristico di stampo al Qaeda che abbia la capacit\u00e0 organizzativa e finanziaria di creare un nuovo 11 settembre. Il Congresso ha gi\u00e0 approvato l\u2019investimento di 577 miliardi di dollari per operazioni militari e di difesa, che prevedono l\u2019addestramento di truppe irachene e siriane che combattano contro lo Stato Islamico. Per ora Obama\u2014che poteva contare fra le sue maggiori vittorie la fine della guerra in Iraq\u2014ha promesso che i soldati americani non torneranno a combattere in Iraq. \u00c8 la cosiddetta strategia \u201cno boots on the ground\u201d (nessuno scarpone al suolo). Ci sar\u00e0 una nuova guerra in Iraq nel 2015? Secondo alcuni esperti, l\u2019intervento di terra \u00e8 necessario se si vuole davvero fermare l\u2019avanzamento degli estremisti islamici. 5.\n\nChi saranno i candidati per le presidenziali del 2016?\n\nAlle elezioni presidenziali del 2016 manca ancora pi\u00f9 di un anno, ma speculazioni sui candidati Democratici e Repubblicani gi\u00e0 abbondano e riempiono le pagine dei giornali. A destra, Jeb Bush, il fratello di George W. Bush, presidente prima di Obama dal 2001 al 2009, ha dichiarato di essere interessato a candidarsi. Jeb Bush ha 61 anni ed \u00e8 ben visto dall\u2019establishment del partito Repubblicano, ma certi punti deboli potrebbero costargli le primarie interne al partito: prima di tutto, Bush non \u00e8 favorevole al passaggio di una riforma del sistema dell\u2019immigrazione, il che non aiuta a conquistarsi il voto necessario degli ispanici. In secondo luogo, Jeb Bush \u00e8 e rimane un Bush, fratello di uno dei presidenti pi\u00f9 impopolari nella storia degli Stati Uniti, che ha cominciato una guerra in Iraq che ha recentemente ricevuto una seconda ondata di critiche, dopo l\u2019uscita del rapporto sull\u2019uso della tortura da parte della CIA. Altri candidati Repubblicani sono Chris Christie, l\u2019attuale governatore del New Jersey (recentemente coinvolto in uno scandalo di corruzione) e Marco Rubio (di origine cubana e quindi propenso a vincere i voti degli ispanici). A sinistra, l\u2019unico candidato che sembra avere trazione per ora \u00e8 Hillary Clinton. La Clinton, 67 anni, ha affermato che annuncer\u00e0 la sua candidatura (o non candidatura) nel nuovo anno. Molti analisti politici hanno considerato la sua attiva partecipazione alle campagne elettorali democratiche per le elezioni midterm come l\u2019inizio della sua personale campagna elettorale per le presidenziali del 2016. La Clinton perse le primarie nel 2008 contro Obama. Molti si chiedono se, otto anni dopo, il paese sia pronto ad eleggere il primo presidente donna.", "article_metadata": {"og": {"site_name": "ilGiornale.it", "description": "Dal rischio stallo a Washington passando per l&#039;immigrazione e l&#039;Obamacare fino al pericolo di una nuova guerra in Iraq. Ecco le nuove sfide per l&#039;America di Obama", "title": "Le sfide di Obama nel 2015", "url": "http://www.ilgiornale.it/news/mondo/sfide-obama-nel-2015-1077773.html", "image": "http://www.ilgiornale.it/sites/default/files/foto/2014/12/22/1419245017-campidoglio-usa.jpg", "type": "article"}, "news_keywords": "Usa, America, Stati Uniti, Barack Obama, sfide, 2015", "generator": "Drupal 7 (http://drupal.org)", "description": "Il 2014 \u00e8 stato un anno intenso negli Stati Uniti. Sul piano politico, i Repubblicani hanno stravinto alle elezioni midterm e hanno conquistato il Senato, prima in mano ai Democratici. Alla Camera dei Rappresentanti, ora controllano 247 seggi su 435."}, "_id": "\"57477af36914bd0286fcfe97\"", "article_summary": "Le proteste a seguito delle uccisioni di due uomini neri da parte di poliziotti che non sono stati condannati hanno sconquassato tutte le maggiori citt\u00e0 americane.\nIl voto degli ispanici \u00e8 fondamentale per conquistarsi la Casa Bianca\u2014come ha dimostrato l\u2019elezione di Obama nel 2008 e nel 2012.\nA destra, Jeb Bush, il fratello di George W. Bush, presidente prima di Obama dal 2001 al 2009, ha dichiarato di essere interessato a candidarsi.\nSia Democratici che Repubblicani sono dell\u2019idea che l\u2019IS vada fermato prima che diventi troppo potente.\nIl Congresso ha gi\u00e0 approvato l\u2019investimento di 577 miliardi di dollari per operazioni militari e di difesa, che prevedono l\u2019addestramento di truppe irachene e siriane che combattano contro lo Stato Islamico."}