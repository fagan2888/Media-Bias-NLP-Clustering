{"article_title": "Aetna compra Humana a $37 miliardi. Acquisto record nell\u2019industria sanitaria", "article_keywords": ["nel", "nellindustria", "che", "miliardi", "la", "ha", "sanitaria", "37", "aetna", "record", "si", "le", "del", "acquisto", "compra", "di", "pi", "humana"], "article_url": "https://www.forexinfo.it/Etna-compra-Humana-a-37-miliardi-di-dollari-L-aquisto-record-nell-industria", "article_text": "USA: Aetna compra Humana a $37 miliardi. Acquisto record nell\u2019industria sanitaria\n\nNel clima di merger negli USA per le agenzie di assicurazione sanitaria, Aetna compra Human. Pericolo antitrust nell\u2019industria sanitaria.\n\nSi sa che negli Stati Uniti tutto \u00e8 pi\u00f9 grande. Da adesso, anche le societ\u00e0 di assistenza sanitaria possono aspirare a diventare grandi player del mercato. Aetna Inc., la terza compagnia di assistenza sanitaria negli Stati Uniti, ha accettato di comprare la rivale, Humana Inc., per la notevole cifra di 37 miliardi di dollari in contanti e azioni. Si tratta di una cifra record nell\u2019ambito dell\u2019industria sanitaria.\n\nQuesta mossa avviene nel bel mezzo del furore orgiastico che sta spingendo le cinque maggiori societ\u00e0 di assistenza sanitaria negli Stati Uniti a unirsi in mega-corporazioni.\n\nDomenica, la Cigna Corp. ha rifiutato l\u2019offerta di quasi 50 miliardi di dollari proposta da Anthem Inc., riaprendo le trattative. Ci si aspetta che le cinque - gi\u00e0 giganti - aziende si ridurranno in tre compagnie, ognuna dal valore di 100 miliardi di dollari.\n\nNegli ultimi anni le compagnie di assistenza sanitaria hanno assistito ad un aumento del 24% del loro valore azionario e ci si aspetta un aumento ulteriore in futuro.\n\nIl motore che sta dietro a questo clima d\u2019accoppiamento?\n\nL\u2019Affordable Care Act del 2010, meglio conosciuto come Obamacare, e probabilmente l\u2019eredit\u00e0 pi\u00f9 significativa di questa presidenza. Infatti, la legge ha lanciato nel mercato delle assicurazioni sanitarie enormi somme di denaro e posti di lavoro.\n\nGerald Kominski, direttore del centro UCLA per la ricerca sulla politica sanitaria, commenta:\n\n\u201cL\u2019affordable Care Act \u00e8 a capo di questa \u2018merger mania\u2019. Si parla di miliardi di dollari immessi nel sistema, soldi per pagare l\u2019assicurazione\u201d.\n\nA incentivare il tutto, la decisione della Corte Suprema, che la settimana scorsa ha difeso la distribuzione di sussidi statali necessari per milioni di Americani per permettersi l\u2019assistenza sanitaria. Cosa significa? Pi\u00f9 clienti per le aziende di assistenza sanitaria e quindi un mercato pi\u00f9 grande.\n\nD\u2019accordo.\n\nGli Stati Uniti sono un paese enorme (circa 32 volte l\u2019Italia) e le aziende assicurative dicono che per poter offrire i loro servizi a un numero crescente di cittadini devono diventare enormi per necessit\u00e0.\n\nInoltre, Obamacare richiede anche che gli assicuratori spendano una determinata percentuale in premi per l\u2019assistenza sanitaria, il che mette pressione alle aziende assicurative per ridurre i costi amministrativi, vantaggio ottenibile tramite merger.\n\nSe si aggiunge a questa considerazione il fatto che gli ospedali negli USA hanno avuto lo stesso tipo di fusioni gi\u00e0 a partire dal 2011 e rischiano di poter porre prezzi pi\u00f9 alti, la presenza di agenzie assicurative pi\u00f9 potenti potrebbe offrire un buon contro bilancio. Esse potrebbero infatti costringere gli ospedali a stringere patti che introducano prezzi pi\u00f9 bassi ed efficienti.\n\nTutto questo ha senso e non pochi sarebbero tentati di credere che le aziende sanitarie americane siano semplicemente interessate a portare servizi migliori ai propri clienti. Ma tocca fare altre considerazioni.\n\nNel comprare Humana, Aetna si \u00e8 appropriata del secondo mercato pi\u00f9 grande di Medicare, servizio offerto agli anziani, di circa 3.2 milioni di persone. Nel frattempo, dal 2013, fino a 17 milioni di Americani hanno acquistato l\u2019assistenza sanitaria e recenti studi hanno dimostrato che il numero di persone che comprano l\u2019assistenza privata si \u00e8 alzato.\n\nDunque, se le compagnie di assicurazione sanitaria riescono ad avere numeri maggiori di clienti, a limitare i prezzi in modo tale che facciano concorrenza all\u2019assistenza pubblica e a ridurre la competizione, che cosa abbiamo? Un monopolio.\n\nUno studio del Wall Street Journal ha rilevato che l\u2019unione tra Humana e Aetna porter\u00e0 al controllo sul 75% dei clienti Medicare nel sud e nel Midwest e i numeri non sono diversi se si considerano le altre merger.\n\nIl Dipartimento di Giustizia si sta preparando dunque per dare una occhiata a questo cannibalismo societario per vedere se il consolidamento dell\u2019industria possa sopprimere la competizione o portare davvero vantaggi al consumatore.\n\n\u00a9 RIPRODUZIONE RISERVATA", "article_metadata": {"EdDateTime": "2015/07/3", "description": "Nel clima di merger negli USA per le agenzie di assicurazione sanitaria, Aetna compra Human. Pericolo antitrust nell'industria sanitaria.", "title": "USA: Aetna compra Humana a $37 miliardi. Acquisto record nell'industria sanitaria", "og": {"site_name": "Forexinfo.it", "description": "Nel clima di merger negli USA per le agenzie di assicurazione sanitaria, Aetna compra Human. Pericolo antitrust nell'industria sanitaria.", "title": "USA: Aetna compra Humana a $37 miliardi. Acquisto record nell\u2019industria sanitaria", "url": "https://www.forexinfo.it/Etna-compra-Humana-a-37-miliardi-di-dollari-L-aquisto-record-nell-industria", "image": {"width": 460, "identifier": "https://www.forexinfo.it/IMG/arton28369.jpg", "type": "image/jpg", "height": 240}, "type": "article"}, "twitter": {"domain": "forexinfo.it", "description": "Nel clima di merger negli USA per le agenzie di assicurazione sanitaria, Aetna compra Human. Pericolo antitrust nell'industria sanitaria.", "title": "USA: Aetna compra Humana a $37 miliardi. Acquisto record nell'industria sanitaria", "url": "https://www.forexinfo.it/Etna-compra-Humana-a-37-miliardi-di-dollari-L-aquisto-record-nell-industria", "image": "http://www.forexinfo.it/IMG/arton28369.jpg", "site": "@forexinfoit", "card": "summary"}, "msapplication-TileColor": "#ffffff", "theme-color": "#ffffff", "keywords": "mercato azionario,Stati Uniti,Barack Obama,Aetna", "article": {"section": "Finanza e Analisi dei Mercati, Mercati Azionari,  Borsa USA", "tag": "mercato azionario,Stati Uniti,Barack Obama,Aetna", "published_time": "2015-07-03 12:49:36"}, "viewport": "width=device-width, initial-scale=1.0", "msapplication-TileImage": "fx2015/icons/forexinfo-ms-icon-144x144.png"}, "_id": "\"57477af36914bd0286fcb808\"", "article_summary": "Acquisto record nell\u2019industria sanitariaNel clima di merger negli USA per le agenzie di assicurazione sanitaria, Aetna compra Human.\nAetna Inc., la terza compagnia di assistenza sanitaria negli Stati Uniti, ha accettato di comprare la rivale, Humana Inc., per la notevole cifra di 37 miliardi di dollari in contanti e azioni.\nCi si aspetta che le cinque - gi\u00e0 giganti - aziende si ridurranno in tre compagnie, ognuna dal valore di 100 miliardi di dollari.\nNel comprare Humana, Aetna si \u00e8 appropriata del secondo mercato pi\u00f9 grande di Medicare, servizio offerto agli anziani, di circa 3.2 milioni di persone.\nDomenica, la Cigna Corp. ha rifiutato l\u2019offerta di quasi 50 miliardi di dollari proposta da Anthem Inc., riaprendo le trattative."}