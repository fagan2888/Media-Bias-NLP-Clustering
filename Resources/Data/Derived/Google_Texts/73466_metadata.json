{"article_title": "New York dwingt uitkomstbekostiging af", "article_keywords": ["het", "kosten", "en", "van", "af", "staat", "uitkomstbekostiging", "dwingt", "voor", "zorg", "met", "een", "york"], "article_url": "https://www.zorgvisie.nl/financien/verdieping/2015/8/new-york-dwingt-uitkomstbekostiging-af-2675883w/", "article_text": "De staat New York wil in 2019 zeker 80 procent van de zorg financieren met uitkomstbekostiging. \u2018De agressieve rol van de overheid zorgt voor een snelle en intense hervorming van de zorg\u2019, zegt Marc Berg, die met de Amerikaanse tak van KPMG de staat begeleidt.\n\nDe koopkracht van de Amerikaanse middenklasse stagneert sinds 2005. De explosieve groei van de zorgpremies slokt alle ruimte voor inkomensgroei op. Marc Berg, sinds 2013 aan de slag bij KMPG USA, schetst in het KPMG-hoofdkantoor in Amstelveen voor een klein publiek zijn ervaringen met Obamacare en in het bijzonder de zorghervormingen in de staat New York. 'Een middenklasse gezin met twee kinderen betaalt al gauw 20.000 dollar premie per jaar voor een ziektekostenverzekering. En dan heb je nog een eigen risico van 10.000 dollar.' De kosten van de Amerikaanse gezondheidszorg lopen al sinds de jaren zestig uit de pas, doceert Berg. Het bekostigingsstelsel beloont, zonder enige rem, het doen van zo veel mogelijk verrichtingen. En zorgverzekeraars, noch zorgaanbieders hebben echt een prikkel om op kosten te letten. Een heup- of knieoperatie kost daardoor inmiddels twee tot drie keer zo veel als in Nederland. De kostengroei is door de economische crisis weliswaar afgevlakt, maar dat laat onverlet dat de kosten voor de gezondheidszorg andere publieke uitgaven verdringen.\n\nObamacare is succes\n\nMet de Affordable Care Act (Obamacare) wil president Obama de problemen in de zorg aanpakken. Het terugdringen van het aantal onverzekerden lukt. Het aantal onverzekerden is sinds 2013 met 35 procent afgenomen. En het blijft dalen. Daarnaast beoogt Obamacare een hervorming van de gezondheidszorg. Ook die komt in veel staten in Amerika goed van de grond. 'Maar niet omdat de wet dat dwingend voorschrijft', vertelt Berg. 'Staten en verzekeraars krijgen juist veel experimenteerruimte om de zorg te hervormen. De regulering wordt deels buiten werking gesteld. Een andere prikkel tot hervorming zijn de steeds hogere eigen bijdrages, waardoor burgers gaan shoppen, op zoek naar een goede prijs-kwaliteitverhouding.'\n\nNew York is twee keer zo duur\n\nBerg begeleidt met KPMG de staat New York bij de hervorming van de zorg die loopt via Medicaid, een overheidsprogramma dat de zorg voor de laagstbetaalden regelt. Landelijk krijgen zeventig miljoen Amerikanen zorg via Medicaid en gaat er 500 miljard dollar in om. In de staat New York ontvangen zes miljoen mensen zorg via Medicaid, het budget is zestig miljard dollar. 'New York is altijd genereus geweest met het Medicaid zorgpakket, waardoor de kosten per individu er nog eens twee keer zo hoog zijn dan het Amerikaanse gemiddelde. Het zorgsysteem is gefragmenteerd, ineffici\u00ebnt en duur.'\n\nNegen miljard subsidie\n\nNew York heeft negen miljard dollar subsidie gekregen van de federale overheid om de zorghervorming te bekostigen. De staat wil dat zorgaanbieders de eerste- en tweedelijnszorg anders inrichten. Het aantal vermijdbare ziekenhuisopnames van chronische zieke pati\u00ebnten moet bijvoorbeeld omlaag. Zorgaanbieders moeten worden bekostigd voor goede zorguitkomsten. 'Zorgaanbieders kunnen verantwoordelijkheid nemen voor de hele zorgketen van een chronische aandoening als diabetes of COPD. Ze dragen dus ook de kosten voor complicaties, heropnames en revalidatie. Als ze minder uitgeven dan is afgesproken, mogen ze een deel van het geld houden. Hoe meer risico aanbieders willen lopen voor de uitgaven, hoe meer ze mogen houden. We zien veel variatie in soorten contracten in de staat. Op het platteland zien we heel andere oplossingen dan in de stad. De bottom-line voor de directeur van Medicaid is dat in 2019 80 tot 90 procent via uitkomstbekostiging moet lopen.' Een voorwaarde voor de hervorming is transparantie over kosten en kwaliteit van zorg. KPMG brengt voor alle zorgaanbieders de kosten van potentieel vermijdbare zorg in kaart. 'Zo laat je zien waar ruimte is voor verbetering.'\n\nNederland praat\n\nNa afloop van de lezing komt de vraag op waarom de invoering van uitkomstbekostiging in Nederland zo langzaam gaat. Berg: 'De agressieve rol van de Amerikaanse overheid is een opvallend verschil. Amerikanen hebben hun zorg meer uit de hand laten lopen dan wie dan ook, maar als ze de problemen aanpakken, dan gaat dat voortvarend. De hervorming gaat snel en intens. In Nederland blijven we te veel steken in discussies over structuren.'", "article_metadata": {"description": "De staat New York wil in 2019 zeker 80 procent van de zorg financieren met uitkomstbekostiging.", "gwa_contentHierarchy": "Financi\u00ebn|Verdieping|New York dwingt uitkomstbekostiging af", "gwa_contentId": "2675883W", "gwa_authStatus": "Logged Out", "gwa_ev_premiumContent": "true", "gwa_siteSection2": "Verdieping", "og": {"site_name": "Zorgvisie", "description": "De staat New York wil in 2019 zeker 80 procent van de zorg financieren met uitkomstbekostiging.", "title": "New York dwingt uitkomstbekostiging af", "url": "https://www.zorgvisie.nl/Financien/Verdieping/2015/8/New-York-dwingt-uitkomstbekostiging-af-2675883W/", "image": "http://www.zorgvisie.nl/Resizes/mainarticleimage/PageFiles/47/91/89147/001_rb-image-2675900.jpeg", "locale": "nl-nl", "type": "article"}, "twitter": {"site": "zorgvisie", "card": "summary_large_image"}, "gwa_personalisationTaxonomy": "financien|uitkomstbekostiging|New York|Obamacare|Zorgkosten", "gwa_contentType": "background", "gwa_pageName": "Financi\u00ebn|Verdieping|New York dwingt uitkomstbekostiging af", "gwa_contentTitle": "New York dwingt uitkomstbekostiging af", "gwa_pubDate": "25-8-2015", "gwa_author": "Bart Kiers", "viewport": "width=device-width, initial-scale=1", "gwa_siteSection1": "Financi\u00ebn"}, "article_summary": "De staat New York wil in 2019 zeker 80 procent van de zorg financieren met uitkomstbekostiging.\nDe kosten van de Amerikaanse gezondheidszorg lopen al sinds de jaren zestig uit de pas, doceert Berg.\nHet terugdringen van het aantal onverzekerden lukt.\nDe kostengroei is door de economische crisis weliswaar afgevlakt, maar dat laat onverlet dat de kosten voor de gezondheidszorg andere publieke uitgaven verdringen.\n'Een middenklasse gezin met twee kinderen betaalt al gauw 20.000 dollar premie per jaar voor een ziektekostenverzekering."}