Non sono intervenuto nella polemica sui malfunzionamenti di HealthCare.gov, il sito che gestisce le sottoscrizioni al sistema sanitario introdotto dalla riforma di Obama, e non l'ho fatto perché non ho nulla da dire. La polemica non verte sulla riforma in sé: guardando all'esperienza degli Stati che hanno già una «Borsa delle assicurazioni», la struttura dell'Obamacare è praticabile.

Il futuro della riforma dipende dalla capacità delle autorità di risolvere abbastanza bene e in fretta i problemi informatici e questo è un argomento su cui le mie competenze sono nulle. La mancanza di competenza, però, non ha impedito ad altri di commentare ogni minima inversione di tendenza nei sondaggi, ogni votazione alla Camera dei rappresentanti, e così via. Ma che ci volete fare, bisogna pur vivere.

A questo punto, però, dispongo di informazioni sufficienti per azzardare qualche previsione: la faccenda, anche se con inciampi, andrà a buon fine. Le registrazioni gestite dagli Stati stanno andando bene. L'espansione del Medicaid, il programma di assistenza sanitaria pubblica per gli indigenti, va benissimo (e si sta espandendo anche in Stati che avevano rifiutato l'espansione).

HealthCare.gov, anche se ha problemi, comincia a dare l'impressione che tra qualche settimana potrebbe funzionare sufficientemente bene da consentire a un gran numero di persone di registrarsi, o con le "Borse" statali o con le assicurazioni. Se tutto questo è giusto, a marzo, quando finirà la procedura di registrazione aperta, milioni di americani avranno una copertura sanitaria legale e le riforme saranno irreversibili. Il danno per la reputazione del presidente forse non sarà riparabile; le speranze di una vittoria travolgente dei Democratici alle elezioni di metà mandato del prossimo autunno forse sono sfumate, anche se non si può mai dire. Ma chi fa affidamento su un fiasco della riforma probabilmente ha sbagliato i conti. Voglio dire una cosa sulla prevista offensiva repubblicana contro l'Obamacare. Niente di originale, ma probabilmente userò termini più crudi di quelli che potete leggere altrove. In tre parole: sono degli idioti.

Due scenari. Nel primo, il disastro di HealthCare.gov si rivela talmente ingestibile che il 31 marzo, quando scadrà il periodo di registrazione, il programma non riuscirà a partire. In quel caso i Democratici subiranno una schiacciante sconfitta. Nell'altro scenario, più probabile, il processo di registrazione diventa sufficientemente funzionale e il 31 marzo milioni di persone che prima non avevano copertura sanitaria o avevano assicurazioni più o meno inutili otterranno un'assistenza sanitaria. In quel caso la riforma diventerà irreversibile, la violenta opposizione dei Repubblicani si ritorcerà contro di loro e i Democratici otterranno una vittoria politica: non una vittoria ampia come se tutto avesse funzionato bene fin dal principio, ma comunque una vittoria. Nient'altro ha importanza. I Repubblicani possono vincere tutti i giorni per un mese sulle pagine dei giornali, ma tra un anno nessuno se ne ricorderà.

L'unica cosa che i Repubblicani possono fare per influenzare il tutto sarebbe sabotare la legge. E lo stanno facendo, bloccando l'espansione del Medicaid. Ma non basterà, se le "Borse" delle assicurazioni cominceranno a funzionare anche solo passabilmente bene: quando la gente, compresi i giovani, si renderà conto di avere a disposizione una copertura sanitaria concreta a prezzi abbordabili, la propaganda politica non gli farà cambiare idea. Ovviamente potrei sbagliarmi. Forse mettere rimedio ai difetti del sito sarà più complicato di quanto ci immaginiamo.

Una cosa però è sicura: l'offensiva propagandistica dei Repubblicani non sposterà una virgola.

(Traduzione di Fabio Galimberti)

Leggi e scrivi Commenta la notizia