{"article_title": "la rivincita della sanit\u00e0 gratuita", "article_keywords": ["sanit", "le", "che", "alla", "la", "di", "una", "gratuita", "del", "il", "rivincita", "ha", "della"], "article_url": "http://www.lettera43.it/politica/usa-obamacare-la-rivincita-della-sanita-gratuita_43675126911.htm", "article_text": "(\u00a9 Getty images) Attivisti afroamericani e latinos per la riforma sanitaria americana.\n\nNessuno ci avrebbe messo la faccia, dopo il disastroso black out iniziale delle registrazioni online per l'Obamacare, la riforma al welfare imposta dal primo presidente nero degli Usa.\n\nInvece l'embrione di sanit\u00e0 pubblica per la quale Barack Obama ha lottato contro tutti e tutto \u00e8 cresciuto ed \u00e8 pronto a decollare.\n\nIl sito dell'Amministrazione americana (HealthCare.gov), attraverso cui acquistare, con incentivi statali, l'assicurazione sanitaria obbligatoria, \u00e8 entrato a pieno regime e in sei mesi ha raggiunto gli oltre 7 milioni di neoiscritti, che prima non avevano possibilit\u00e0 economiche - o garanzie sufficienti - per una copertura privata in caso di malattia.\n\n10 MILIONI DI NUOVI ISCRITTI. Se a questi si aggiungono gli anziani del pacchetto del Medicare (l'assistenza universale agli Over 65 svincolata dal reddito) e l'espansione del Medicaid (il programma federale di sostegno per le fasce pi\u00f9 deboli della popolazione come poveri, ragazze madri e disabili), il totale dei presi in carico dal welfare Usa alla deadline di aprile 2014 \u00e8 salito a pi\u00f9 di 10 milioni, tra i quali molti afroamericani.\n\nAMPLIARE GLI ASSISTITI. I numeri sono ancora lontani dal tamponare l'esercito 40 milioni di statunitensi non assistiti, prima del lancio dell'Obamacare: parecchi sono giovani che risparmiano sulle polizze per non spendere soldi, mentre altri sono svariati milioni di cittadini contrari, per principio, all'estensione del diritto alla salute e alla cura per chi non \u00e8 riuscito a farsi strada nella societ\u00e0.\n\nSANZIONI ANTI-LIBERISTE. Ma, a conti fatti, l'obiettivo del 20% di nuovi titolari di una polizia calmierata, prefissato dalla Casa Bianca, \u00e8 stato raggiunto. Chi \u00e8 rimasto fuori per ostruzionismo, e non per disservizio statale, pagher\u00e0 una sanzione, come vuole la nuova legge.\n\n\u00abLa riforma \u00e8 un dato di fatto. Dai numeri emerge che la percentuale degli americani con un'assicurazione sanitaria \u00e8 aumentata e i costi per le cure sono diminuiti\u00bb, ha rivendicato Obama, \u00abil dibattito sul ritirare o meno la legge si chiude dunque qui\u00bb.\n\nSEBELIUS LASCIA LA SANIT\u00c0. La sudata vittoria porta l'amaro in bocca per le dimissioni, a traguardo tagliato, del ministro alla Salute Kathleen Sebelius, la colonna che, dal 2010, dopo il via libera del governo alla riforma, tra mille attacchi e traversie ha guidato la nave nella tempesta. Portandola infine in porto.\n\nObama sceglie Burwell per migliorare l'Obamacare\n\n(\u00a9 Getty images) Il ministro della Sanit\u00e0 uscente Kathleen Sebelius, che ha guidato la riforma sanitaria.\n\nL'inquilino della Casa Bianca, hanno scritto i fogli americani, voleva voltare pagina.\n\nLargo dunque ai giovani: il neoministro in pectore \u00e8 la 49enne Sylvia Mathews Burwell che deve prendere il posto della 66enne Sebelius, per veleggiare con il vento in poppa verso i prossimi obiettivi dell'Obamacare.\n\nIn agenda ci sono la gestione dei nuovi scaglioni per le registrazioni online alle polizze, a partire da novembre, e l'allargamento del Medicaid, finanziata sia dal governo federale sia dai singoli Stati, ma limitato dalle precedenti amministrazioni e dai governatori repubblicani.\n\nRIMBORSI SUI FARMACI. Nel programma ci sono poi gli sconti e i rimborsi sui farmaci agli Over 65, da realizzare entro il 2020, e la tassa del 40% che, dal 2018, l'Obamacare ha previsto di imporre sulle assicurazioni dei pi\u00f9 ricchi: un obolo che, presumibilmente, alzer\u00e0 altre barricate e scudi dentro e fuori il Congresso. Ma quello sar\u00e0 pi\u00f9 che altro affare del prossimo presidente Usa.\n\nSPAZIO AI COMPROMESSI. Direttrice dal 2013 dell'Ufficio per il management e il budget della Casa Bianca e, in precedenza, a capo del Programma di sviluppo globale della Fondazione di Bill e Melinda Gates, Burwell ha il curriculum ideale per imprimere una svolta terzomondista alle politiche sanitarie di fine mandato di Obama. Ma, da ex presidente della Walmart foundation, \u00e8 anche la super-manager dal volto buono delle multinazionali, abituata ad accettare, oltre che a negoziare, compromessi con le grandi societ\u00e0.\n\nIL PRESSING DELLA CAMERA. Nel toto-nomine, inoltre, non \u00e8 apparso ancora un nome su chi andr\u00e0 a sostituirla alla Casa Bianca, una volta promossa all'incarico di ministro.\n\nAlla fine, un problema secondario. Tuttavia, dai commenti a caldo, non \u00e8 ancora chiaro il perch\u00e9 del cambio della guardia. E, tra gli analisti politici, c'\u00e8 chi guarda con perplessit\u00e0 al voto alla Camera (a maggioranza repubblicana) di un nuovo titolare alla sanit\u00e0.\n\nSCONTRO SULL'EX MINISTRO. Abortista convinta, contraria alla pena di morte, nonch\u00e9 prima donna dei democrat a occuparsi - come deputata del Kansas - di diritto sulle assicurazioni, la dimissionaria Sebelius era rovinosamente inciampata sul tilt del sistema informatico, che, a novembre 2013, port\u00f2 Obama a un passo dalla sua Caporetto sanitaria.\n\nPer boicottare una riforma \u00abstatalista\u00bb, i repubblicani chiesero la sua testa al Congresso, ma la Casa Bianca e i democratici fecero muro. E Sebelius stessa, pur \u00abammettendo la responsabilit\u00e0 dei problemi\u00bb e chiedendo una \u00abprova di fiducia\u00bb, escluse il passo indietro, rifiutandosi di prestare il fianco \u00aballa maggioranza degli accusatori, cio\u00e8 chi non vuole questa legge\u00bb.\n\nGuerra al Congresso e blackout informatico: la trincea della riforma\n\n(\u00a9 Getty images) Un americano esce da una societ\u00e0 assicurativa, durante la campagna di assicurazioni dell'Obamacare.\n\nCon il senno di poi, si \u00e8 rinvangato il matrimonio del ministro uscente alla Sanit\u00e0, figlia di un governatore democratico, con il figlio di un ex deputato repubblicano. E si \u00e8 anche ricordato come, al momento della nomina, Sebelius non fosse stata la prima scelta: il presidente americano la chiam\u00f2 solo dopo il no dell'ex leader del Senato Tom Daschle.\n\nMa obiettivamente, il ministro famoso per aver rifiutato, in campagna elettorale, contributi dal settore assicurativo, ha attraversato due legislature, confermandosi tra i segretari pi\u00f9 longevi dello staff di Obama. Nei tre anni di trincea per la riforma sanitaria, Sebelius ha difeso con i denti l'Obamacare, muovendosi su un terreno a dir poco ostico, fino al crac del lancio online, nell'autunno 2013, delle nuove assicurazioni.\n\nSALVATAGGIO INFORMATICO. Per rimediare al danno informatico, la Casa Bianca invi\u00f2 al dipartimento di Sebelius un top advisor in managment di Obama, il quale, grazie a una formidabile operazione di salvataggio, in pochi mesi ha colmato i gap, trasformando il rovescio annunciato in un successo inatteso.\n\nArruolati 7,5 milioni di iscritti, \u00ab\u00e8 venuto il tempo di passare dal dipartimento a una nuova leadership\u00bb, ha dichiarato il ministro uscente. Di certo per una donna indicata da Forbes tra le pi\u00f9 potenti del mondo e, nel 2008, addirittura tra le papabili come \u00abprima donna presidente degli Usa\u00bb, lo smacco delle registrazioni \u00e8 stato grosso.\n\nIL NODO DEL MIDTERM. Ma chi pu\u00f2 dirlo? Magari la vittoria dei numeri \u00e8 un trampolino di lancio per un impegno nella corsa alle elezioni di Midterm (il voto di met\u00e0 mandato per il Congresso a ottobre), addirittura come spalla di Hillary Clinton.\n\nBurwell, con il suo ruolo di interfaccia con le big company, potr\u00e0 forse smussare le asperit\u00e0 dei repubblicani e di quella met\u00e0 dei cittadini Usa - bianca, abbiente, ma in declino demografico - che vede l'obbligo di assicurazioni (e a maggior ragione le sanzioni) come una gogna.\n\nLA MISSION IMPOSSIBLE. Per il falco John McCain, battitore libero, \u00ab\u00e8 una scelta eccellente, per guidare il sistema sanitario nazionale\u00bb. Ma non mancheranno le rogne.\n\n\u00abGrazie per il suo servizio da segretario\u00bb, ha ironizzato il capogruppo alla Camera del Grand old party Eric Cantor congedandosi da Sebelius, \u00ablei aveva una mission impossible. Nessuno al mondo pu\u00f2 far funzionare l'Obamacare\u00bb. Auguri Sylvia.", "article_metadata": {"description": "Usa, Obamacare: la rivincita della sanit\u00e0 gratuita - Un nuovo ministro ora che la riforma funziona.", "og": {"url": "http://www.lettera43.it/politica/usa-obamacare-la-rivincita-della-sanita-gratuita_43675126911.htm", "image": "http://www.lettera43.it/upload/images/04_2014/l43-obamacare-140411174504_medium.jpg", "type": "article", "title": "Usa, Obamacare: la rivincita della sanit\u00e0 gratuita"}, "twitter": {"creator": "@Barbara Ciolli", "description": "Un nuovo ministro ora che la riforma funziona.", "card": "summary_large_image", "site": "@Lettera43"}, "fb": {"app_id": 257513211050366}, "keywords": "obama, riforma, sanitaria, obamacare, vittoria, nuovo, ministro", "news_keywords": "obama, riforma, sanitaria, obamacare, vittoria, nuovo, ministro"}, "_id": "\"57477af46914bd0286fd7488\"", "article_summary": "Obama sceglie Burwell per migliorare l'Obamacare(\u00a9 Getty images) Il ministro della Sanit\u00e0 uscente Kathleen Sebelius, che ha guidato la riforma sanitaria.\nMa, a conti fatti, l'obiettivo del 20% di nuovi titolari di una polizia calmierata, prefissato dalla Casa Bianca, \u00e8 stato raggiunto.\nGuerra al Congresso e blackout informatico: la trincea della riforma(\u00a9 Getty images) Un americano esce da una societ\u00e0 assicurativa, durante la campagna di assicurazioni dell'Obamacare.\nInvece l'embrione di sanit\u00e0 pubblica per la quale Barack Obama ha lottato contro tutti e tutto \u00e8 cresciuto ed \u00e8 pronto a decollare.\nPer boicottare una riforma \u00abstatalista\u00bb, i repubblicani chiesero la sua testa al Congresso, ma la Casa Bianca e i democratici fecero muro."}