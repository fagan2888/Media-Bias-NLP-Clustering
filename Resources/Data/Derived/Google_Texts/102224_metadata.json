{"article_title": "Il tormento di Obamacare", "article_keywords": ["sanitaria", "che", "la", "di", "obamacare", "una", "del", "il", "riforma", "ha", "tormento", "della"], "article_url": "http://www.giornalettismo.com/archives/1230745/la-croce-di-obamacare/", "article_text": "La riforma che doveva contraddistinguere la presidenza del primo afro-americano alla Casa Bianca sta affossando l\u2019amministrazione Obama. L\u2019estensione universale della tutela sanitaria, nota come Obamacare, \u00e8 contraddistinta da una lunga serie di problemi e contraddizioni che sta rendendo sempre pi\u00f9 fragile il secondo mandato del presidente.\n\nPROTESTE CONTRO OBAMACARE - La riforma pi\u00f9 importante della presidenza Obama, Obamacare, ha riportato la Casa Bianca nella tempesta. Dopo la sua difficile approvazione, che spacc\u00f2 i democratici e pass\u00f2 con una serie infinita di compromessi al ribasso, l\u2019entrata in funzione di alcuni aspetti chiave della riforma sanitaria \u00e8 stata cos\u00ec deludente da determinare un nuovo calo dei consensi del presidente. Alcune parti fondamentali di Obamacare, il soprannome di Affordable Care Act, la legge per la tutela sanitaria accessibile, sono entrate in vigore ad inizio ottobre, quando incomincia l\u2019anno fiscale negli Stati Uniti. I repubblicani hanno tentato ogni mezzo per bloccare l\u2019introduzione della copertura sanitaria universale i repubblicani, prima cercando di vincolare l\u2019approvazione della manovra di bilancio alla cancellazione dei fondi per Obamacare, poi provando a legare anche l\u2019innalzamento della soglia del debito alla riforma simbolo dell\u2019attuale presidenza. Il tentativo repubblicano di danneggiare Obama \u00e8 stato per\u00f2 superato dalle prime settimane della riforma sanitaria. In primo luogo il sito gestito dall\u2019amministrazione federale che consente di compare ed acquistare le diverse polizze ha dato numerosi problemi tecnici, suscitando le ire di chi vi ha fatto ricorso e le proteste dei tanti avversari di Obamacare. Ancora pi\u00f9 problematico, dal punto di vista del battage mediatico, \u00e8 stata invece la cancellazione delle assicurazioni arrivata a chi ha acquistato la sua copertura sanitaria nel mercato individuale delle polizze. I nuovi criteri imposti dalla riforma hanno portato molte compagnie assicurative a non rinnovare le polizze. Un dato in realt\u00e0 coerente con l\u2019impostazione stessa della riforma, ma che ha suscitato la protesta dell\u2019opposizione repubblica e di parte dei democratici alla Camera, costringendo il presidente ad un tardivo e contradditorio intervento.\n\nCONTRADDIZIONE OBAMA - La Camera dei Rappresentati \u00e8 controllata dal Gop, e la leadership repubblicana non si \u00e8 fatta sfuggire l\u2019occasione di votare una norma che consenta alle compagnie assicurative di offrire polizze non accettabili sotto i nuovi standard. L\u2019elemento pi\u00f9 imbarazzante per il presidente \u00e8 stato il vasto consenso che questa iniziativa legislativa ha raccolto tra le fila del suo partito. Ben 39 deputati democratici hanno infatti sostenuto questa normativa, creando cos\u00ec una nettissima maggioranza contraria alle regole di Obamacare. La riforma sanitaria non \u00e8 certo in pericolo, visto che al Senato l\u2019articolato della Camera dei Rappresentanti non passer\u00e0, ma il presidente \u00e8 dovuto faticosamente correre ai ripari. Il presidente ha annunciato che ritarder\u00e0 di un anno l\u2019entrata in vigore dei nuovi standard sanitari che hanno costretto molte compagnie assicurative a non rinnovare le polizze precedenti ai loro clienti. L\u2019amministrazione federale ha cos\u00ec voluto dare una risposte alle cosiddette vittime di Obamacare, incorrendo per\u00f2 in un\u2019evidente contraddizione. Lo scopo della riforma sanitaria era proprio quello di fissare standard pi\u00f9 elevati in termini di tutela, aumentando la protezione pubblica offerta agli individui che non hanno un\u2019assicurazione come benefit contrattuale, e non sono coperti dai programmi di assistenza statale. Il fallimento di Obamacare si concentra infatti nel mercato individuale, che avrebbe dovuto avere come pilastri la borsa per comparare le diverse polizze, a cui si hanno accesso grazie ai maggiori sussidi, e i maggiori standard imposti alle compagnie. I numerosi problemi di funzionamento del sito e l\u2019enfasi mediatica generata dalla cancellazione delle polizze hanno creato un cortocircuito negativo nella quale la Casa Bianca, e gli stessi democratici, sono rimasti intrappolati.\n\nIL MURO DEL SISTEMA - La riforma sanitaria di Barack Obama aveva un obiettivo chiaro, la copertura universale, ed un percorso incerto. Il punto di partenza fissato dal presidente era non ripetere il fallimento della riforma tentata da Bill Clinton all\u2019inizio del suo mandato. Per questo il presidente aveva chiarito che non sarebbe stato toccato il punto pi\u00f9 delicato delle riforme sanitarie del passato, ovvero le polizze assicurative garantite dalla maggior parte dei contratti di lavoro americani. Per ottenere la copertura sanitaria universale la riforma di Barack Obama ha aumentato in modo abbastanza significativo il programma Medicaid, l\u2019assicurazione offerta a livello statale per chi ha redditi vicini alla soglia di povert\u00e0. 25 Stati per\u00f2 non hanno aumentato le condizioni di accesso al programma come prescritto da Obamacare, anche in ragione della sentenza della Corte Suprema che ne aveva sancito la parziale costituzionalit\u00e0. In questo modo cinque milioni di statunitensi, secondo le stime della Kaiser Foundation, sono rimaste senza copertura sanitaria, visto che hanno redditi troppo elevati per Medicaid, ma troppo bassi per entrare nella Borsa online dove si possono comprare le polizze a livello individuale. Barack Obama ha preferito non cambiare il sistema di funzionamento delle tutela sanitaria, uno dei pi\u00f9 importanti settori dell\u2019economia Usa, ma ha provato un approccio gradualistico che ha spento sia l\u2019entusiasmo dei suoi sostenitori che affievolito l\u2019efficacia delle stesse misure introdotte. A inizio estate, prima dell\u2019entrata in vigore della riforma, era stato posticipato l\u2019obbligo di assicurazione per le imprese con pi\u00f9 di 50 dipendenti, un altro dei numerosi provvedimenti che servivano a rendere universalistica una copertura sanitaria offerta a livello individuale. Il pilastro dell\u2019obbligo di assicurazione \u00e8 stato certificato dalla sentenza della Corte Suprema, ma ha reso da subito piuttosto impopolare la riforma. Lo stesso Obama si era detto contrario, nella campagna elettorale delle primarie democratiche del 2008, a questa misura, per poi cambiare idea vista l\u2019insostenibilit\u00e0 finanziaria di un allargamento dei benefici senza una contemporanea estensione degli assicurati. Una delle numerose retromarce che hanno accompagnato il percorso, tortuoso e faticoso, di Obamacare.\n\nRIFORMA IMPOPOLARE -gli exit poll Ogni presidente degli Stati Uniti \u00e8 ricordato per la propria Legacy, l\u2019eredit\u00e0 politica che lascia, di solito associata ad una grande riforma che ha trasformato il paese. Le amministrazioni democratiche hanno espanso i poteri federali ed i compiti dello stato per ottenere maggiore uguaglianza: Woodrow Wilson introdusse la tassazione sul reddito, Frankin Delano Roosevelt le pensioni ed una forte protezione dei lavoratori, l\u2019amministrazione Kennedy/Johnson la protezione dei diritti civili e politici degli afro-americani e i programmi per assicurare la tutela sanitaria a poveri ed anziani. Jimmy Carter e Bill Clinton non sono riusciti a far approvare riforme cos\u00ec significative, e Obamcare avrebbe dovuto essere il segno distintivo del primo presidente statunitense nero. Una perfetta chiusura del cerchio: gli afro-americani abbandonarono i repubblicani di Lincoln grazie ai programmi di assistenza di Welfare State introdotti da Roosevelt. La riforma sanitaria rappresenta il completamento dello Stato assistenziale degli Usa, uno dei pochi paesi industrializzati a non offrire una tutela universale della salute ai suoi cittadini. La sua introduzione ha per\u00f2 creato pi\u00f9 problemi che successi all\u2019amministrazione Obama. Il movimento Tea Party ha trovato nella lotta all\u2019Obamacare propellente esplosivo per la sua protesta anti statalista, e l\u2019ostilit\u00e0 verso il socialismo sanitario \u00e8 stata una delle cause della pesantissima sconfitta democratica alle midterm del 2010. Alle presidenziali la riforma sanitaria \u00e8 sparita dal dibattito, anche se hanno rilevato opinioni profondamente divise, per quanto equilibrate. Il 44% degli elettori si era dichiarato favorevole a mantenerla in vigore, il 49% ad abrogarla.\n\nTERRORE DEMOCRATICO - Ad un anno dalle presidenziali Obamacare \u00e8 per\u00f2 diventato assai pi\u00f9 impopolare. I sondaggi pubblicati negli ultimi giorni rilevano una forte perdita di consensi per una riforma gi\u00e0 poco apprezzata. La percentuale dei favorevoli \u00e8 scesa sotto alla soglia critica del 40%, e la pubblicit\u00e0 negativa ha trascinato verso il basso anche i valori di apprezzamento di Obama, arrivati al punto pi\u00f9 basso della presidenza. Una netta maggioranza degli statunitensi disapprova l\u2019operato dell\u2019inquilino della Casa Bianca, che sembra essere incapace di cambiare la traiettoria verso il basso dall\u2019inizio del suo secondo mandato. Dalle sconfitte, prevedibili vista la maggioranza repubblicana, sul fronte della riforma dell\u2019immigrazione alla circolazione delle armi, fino allo scandalo del Datagate che ha profondamente incrinato i rapporti tra Usa ed Europa, per Obama il 2013 \u00e8 stato un anno in caduta libera. Lo shutdown ed il ballo sul default tecnico avevano fatto precipitare anche i consensi dell\u2019opposizione repubblicana, ma il male altrui non ha provocato grandi benefici ad un presidente sempre pi\u00f9 \u00ablame duck\u00bb, anatra zoppa, l\u2019espressione della politica americana con la quale si definisce una Casa Bianca formalmente in carica ma senza pi\u00f9 capitale politico da spendere. Il secondo mandato di quasi tutti i presidenti statunitensi della storia recente \u00e8 stato caratterizzato da una crescente impopolarit\u00e0 e da scandali o problemi di politica interna che ne hanno eroso forza ed autorevolezza. Per i democratici questa prospettiva diventa particolarmente terrorizzante alla luce delle midterm del 2014. Dopo la batosta del 2010, quando i repubblicani riconquistarono la maggioranza persa solo quattro anni prima, il partito di Obama sperava di prendersi una rivincita, ma in queste settimane le speranze si sono trasformate in una crescente paura per la possibile perdita del Senato. Una prospettiva che renderebbe ancora pi\u00f9 irrilevante l\u2019ultima parte della presidenza di Barack Obama.", "article_metadata": {"og": {"site_name": "Giornalettismo", "description": "L'impopolarit\u00e0 della riforma sanitaria sta affossando il secondo mandato della presidenza Obama", "title": "Il tormento di Obamacare | Giornalettismo", "locale": "it_IT", "image": {"width": 771, "identifier": "http://www.giornalettismo.com/wp-content/uploads/2013/11/obamacare-6.jpg", "height": 531}, "updated_time": "2013-11-25T07:04:04+02:00", "url": "http://www.giornalettismo.com/archives/1230745/la-croce-di-obamacare/", "type": "article"}, "article": {"publisher": "https://www.facebook.com/Giornalettismo/", "section": "Inchieste", "published_time": "2013-11-24T16:32:23+02:00", "modified_time": "2013-11-25T07:04:04+02:00", "author": "andreamollica"}, "fb": {"pages": 172878032747759}, "DC.date.issued": "2013-11-24T16:32:23+02:00", "viewport": "width=device-width, initial-scale=1"}, "_id": "\"57477af46914bd0286fe0461\"", "article_summary": "IL MURO DEL SISTEMA - La riforma sanitaria di Barack Obama aveva un obiettivo chiaro, la copertura universale, ed un percorso incerto.\nIl punto di partenza fissato dal presidente era non ripetere il fallimento della riforma tentata da Bill Clinton all\u2019inizio del suo mandato.\nPROTESTE CONTRO OBAMACARE - La riforma pi\u00f9 importante della presidenza Obama, Obamacare, ha riportato la Casa Bianca nella tempesta.\nIl tentativo repubblicano di danneggiare Obama \u00e8 stato per\u00f2 superato dalle prime settimane della riforma sanitaria.\nAlcune parti fondamentali di Obamacare, il soprannome di Affordable Care Act, la legge per la tutela sanitaria accessibile, sono entrate in vigore ad inizio ottobre, quando incomincia l\u2019anno fiscale negli Stati Uniti."}