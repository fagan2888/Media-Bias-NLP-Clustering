{"article_title": "Debat om Obamacare er g\u00e5et ind i ny fase", "article_keywords": ["til", "om", "af", "og", "som", "deres", "obamacare", "vil", "debat", "ikke", "ny", "den", "ind", "har", "er", "fase"], "article_url": "https://www.information.dk/telegram/2013/11/debat-obamacare-gaaet-ny-fase", "article_text": "Diskussionerne om pr\u00e6sident Barack Obamas omstridte sundhedsreform er g\u00e5et ind i en ny fase.\n\nBarack Obama har torsdag givet efter for politisk pres i sit eget demokratiske parti og gjort det klart, at han vil forl\u00e6nge eksisterende ordninger i endnu et \u00e5r for de amerikanere, som er glade for deres nuv\u00e6rende sygeforsikring.\n\nPr\u00e6sidenten erkender, at hans reformplaner ville f\u00e5 en for \"h\u00e5rd start\", hvis tidsplanen ikke \u00e6ndres.\n\nBeslutningen betyder, at amerikanere, der ellers ville blive ber\u00f8rt af Obamacare imod deres \u00f8nsker, kan forl\u00e6nge sygeforsikringer et \u00e5r.\n\nDet sker, efter at millioner af amerikanere har f\u00e5et at vide af deres forsikringsselskaber, at deres sygesikring oph\u00f8rer, fordi den ikke lever op til krav i den nye reform.\n\n- Dette vil ikke l\u00f8se alle problemer, men det vil hj\u00e6lpe mange mennesker. Vi vil g\u00f8re, hvad vi kan for at hj\u00e6lpe amerikanerne, siger Obama.\n\nHans kommentar kommer i forl\u00e6ngelse af de mange tekniske og administrative problemer, som har v\u00e6ret med til at skabe et voksende opr\u00f8r mod dele af reformen i pr\u00e6sidentens eget parti.\n\nMange demokrater frygter, at de vil miste politisk opbakning ved midtvejsvalget i 2014 fra borgere, som var glade for deres ordninger, selv om de ikke levede op til fastsatte minimumkrav.\n\nTil trods for adskillige l\u00f8fter fra Obama og andre demokrater har mange amerikanere f\u00f8lt sig presset og usikre i forhold til den nye sygeforsikring.\n\n- Demokraterne i Senatet er enige om, at det er n\u00f8dvendigt med \u00e6ndringer i sygeforsikringsplanen, siger Nancy Pelosi, som er partiets flertalsleder i dette kammer af Kongressen.\n\nPelosi understreger, at de n\u00f8dvendige \u00e6ndringer er administrative og ikke \u00e6ndrer kernen i reformen.\n\nMange republikanere er st\u00e6rkt imod reformen, som de ser som en voldsom ekspansion af den f\u00f8derale regerings indflydelse.\n\n- Den eneste m\u00e5de, hvorp\u00e5 vi fuldt og helt kan beskytte den amerikanske befolkning, er ved helt at opgive denne reform en gang for alle, siger John Boehner, som er Republikanernes flertalsleder i Repr\u00e6sentanternes Hus.\n\n/ritzau/Reuters", "article_metadata": {"description": "USA's pr\u00e6sident giver efter for pres i sit eget parti og \u00e6ndrer kurs med sundhedsreform.", "generator": "Drupal 7 (http://drupal.org)", "og": {"site_name": "Information", "description": "USA's pr\u00e6sident giver efter for pres i sit eget parti og \u00e6ndrer kurs med sundhedsreform.", "title": "Debat om Obamacare er g\u00e5et ind i ny fase", "url": "https://www.information.dk/telegram/2013/11/debat-obamacare-gaaet-ny-fase", "image": "https://www.information.dk/sites/all/modules/_inf/features/if_global_elements/images/default_og.png", "updated_time": "2013-11-14T19:25:01+01:00", "locale": "da_DK", "type": "article"}, "referrer": "origin-when-cross-origin", "twitter": {"site": {"identifier": "@informeren", "id": 58333}, "description": "Diskussionerne om pr\u00e6sident Barack Obamas omstridte sundhedsreform er g\u00e5et ind i en ny fase. Barack Obama har torsdag givet efter for politisk pres i sit eget demokratiske parti og gjort det klart, at han vil forl\u00e6nge eksisterende ordninger i endnu et \u00e5r for de amerikanere, som er glade for deres nuv\u00e6rende sygeforsikring. Pr\u00e6sidenten erkender, at hans reformplaner ville f\u00e5 en for \"h\u00e5rd start\", hvis tidsplanen ikke \u00e6ndres. Beslutningen betyder, at amerikanere, der ellers ville blive ber\u00f8rt af Obamacare imod deres \u00f8nsker, kan forl\u00e6nge sygeforsikringer et \u00e5r.", "title": "Debat om Obamacare er g\u00e5et ind i ny fase"}, "apple-itunes-app": "app-id=554619268", "fb": {"admins": 677376259, "app_id": 151549411034}, "theme-color": "#252525", "article": {"published_time": "2013-11-14T19:25:01+01:00", "modified_time": "2013-11-14T19:25:01+01:00"}, "viewport": "width=device-width, initial-scale=1, maximum-scale=5, minimum-scale=1, user-scalable=yes"}, "_id": "\"57477af36914bd0286fcfef0\"", "article_summary": "- Demokraterne i Senatet er enige om, at det er n\u00f8dvendigt med \u00e6ndringer i sygeforsikringsplanen, siger Nancy Pelosi, som er partiets flertalsleder i dette kammer af Kongressen.\nDiskussionerne om pr\u00e6sident Barack Obamas omstridte sundhedsreform er g\u00e5et ind i en ny fase.\nMange republikanere er st\u00e6rkt imod reformen, som de ser som en voldsom ekspansion af den f\u00f8derale regerings indflydelse.\nPelosi understreger, at de n\u00f8dvendige \u00e6ndringer er administrative og ikke \u00e6ndrer kernen i reformen.\n- Dette vil ikke l\u00f8se alle problemer, men det vil hj\u00e6lpe mange mennesker."}