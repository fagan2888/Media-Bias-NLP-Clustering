{"article_title": "Cruz na drodze do zwyci\u0119stwa w Iowa", "article_keywords": ["drodze", "iowa", "jest", "usa", "jako", "bo", "si", "zwycistwa", "nie", "cruz", "w", "z"], "article_url": "http://gosc.pl/doc/2931490.Cruz-na-drodze-do-zwyciestwa-w-Iowa", "article_text": "Senator Ted Cruz nie ma w\u0105tpliwo\u015bci: by odebra\u0107 Demokratom Bia\u0142y Dom czas sko\u0144czy\u0107 z nominacjami umiarkowanych Republikan\u00f3w. Dzi\u0119ki poparciu ewangelik\u00f3w, Cruz prowadzi w wy\u015bcigu prezydenckim GOP w Iowa, gdzie 1 lutego odb\u0119d\u0105 si\u0119 prawybory.\n\nKiedy Cruz ko\u0144czy\u0142 kilka dni temu spotkanie z wyborcami w Iowa, poprosi\u0142 ich: \"M\u00f3dlcie si\u0119 cho\u0107by minut\u0119 dziennie, by B\u00f3g Ojciec kontynuowa\u0142 duchowe odnowienie tego kraju; obudzi\u0142 cia\u0142o Chrystusa i wyci\u0105gn\u0105\u0142 nas z otch\u0142ani\". S\u0142uchacze - oko\u0142o 200 os\u00f3b, w tym wi\u0119kszo\u015b\u0107 w wieku powy\u017cej 60 lat - bili brawo, niekt\u00f3rzy odkrzykiwali \"Amen\" i zgodzili si\u0119 z diagnoz\u0105 Cruza, \u017ce \"Ameryka jest w kryzysie\", a wolno\u015bci religijne i prawa konstytucyjne obywateli \"codziennie zagro\u017cone\", od kiedy krajem rz\u0105dzi Barack Obama.\n\nSpotkanie mia\u0142o miejsce w restauracji na przedmie\u015bciach Waukon nad Missisipi i by\u0142o jednym z etap\u00f3w sze\u015bciodniowego objazdu Cruza po p\u00f3\u0142nocno-wschodniej cz\u0119\u015bci Iowa. Senator z Teksasu postawi\u0142 sobie za cel, \u017ce jego wyborczy autobus dotrze przed 1 lutego do wszystkich 99 hrabstw w tym po\u0142o\u017conym w centralnej cz\u0119\u015bci USA stanie. Cho\u0107 Iowa to ma\u0142y stan, zwyci\u0119stwo w nim - z racji, \u017ce s\u0105 to pierwsze prawybory - ma spore znaczenie. Najwi\u0119ksz\u0105 grup\u0119 Republikan\u00f3w stanowi\u0105 tu ewangelicy i ten, kto wygrywa w Iowa zwykle staje si\u0119 kandydatem tej grupy wyborc\u00f3w tak\u017ce w pozosta\u0142ych stanach.\n\n45-letni Cruz prezentuje si\u0119 jako kandydat \"antyestablishmentowy\". Zabiegaj\u0105c o g\u0142osy wyborc\u00f3w rozczarowanych partyjnymi elitami, zapewnia, \u017ce w przeciwie\u0144stwie do koleg\u00f3w w Waszyngtonie nigdy nie zdradzi\u0142 swych chrze\u015bcija\u0144skich warto\u015bci, id\u0105c na kompromisy z Demokratami. Zdaniem Cruza liderzy GOP, tak jak w latach poprzednich pope\u0142niaj\u0105 teraz ten sam b\u0142\u0105d i stawiaj\u0105 na umiarkowanych kandydat\u00f3w. Tymczasem ubiegaj\u0105cy si\u0119 o prezydentur\u0119 John McCain w 2008 roku i Mitt Romney cztery lata p\u00f3\u017aniej ponie\u015bli pora\u017ck\u0119, bo nie potrafili zmobilizowa\u0107 wyborc\u00f3w.\n\nCruzowi uda\u0142o si\u0119 skonsolidowa\u0107 g\u0142osy przynajmniej w Iowa. Poparcie dla niego zadeklarowali przyw\u00f3dcy Ko\u015bcio\u0142a ewangelickiego. Kilka sonda\u017cy wskazuje, \u017ce Cruz zdeklasowa\u0142 w Iowa nawet faworyta og\u00f3lnonarodowych sonda\u017cy miliardera Donalda Trumpa.\n\n\"Lubi\u0119 Trumpa, bo m\u00f3wi, jak jest naprawd\u0119; \u017ce z naszym krajem jest coraz gorzej. Ale robi za du\u017co ha\u0142asu i nie jest profesjonalnym politykiem. A Cruz twardo st\u0105pa po ziemi. Podoba mi si\u0119, bo nie boi si\u0119 republika\u0144skich elit\" - powiedzia\u0142 PAP Ryan Weber, handlowiec w firmie nasiennej.\n\nTak\u017ce emerytka Jenny waha\u0142a si\u0119, czy zag\u0142osowa\u0107 na Trumpa czy Cruza, \"bo obaj s\u0105 uczciwi\". Ale jednak sk\u0142ania si\u0119 ku Cruzowi. \"Potrzebujemy silnego przyw\u00f3dztwa, bo nikt nas nie szanuje\" - powiedzia\u0142a PAP.\n\nCho\u0107 Cruz jest senatorem zaledwie pierwsz\u0105 kadencj\u0119 to ju\u017c zas\u0142yn\u0105\u0142 jako jeden z najbardziej bezkompromisowych polityk\u00f3w. Walcz\u0105c o uchylenie kontrowersyjnej reformy ochrony zdrowia Obamacare, przez 21 godzin blokowa\u0142 dwa lata temu m\u00f3wnic\u0119 Senatu, by uniemo\u017cliwi\u0107 przyj\u0119cie bud\u017cetu USA. Efektem by\u0142 kilkunastodniowy shutdown, czyli parali\u017c instytucji federalnych i przymusowe urlopy tysi\u0119cy urz\u0119dnik\u00f3w. To do\u015bwiadczenie ani o jot\u0119 nie os\u0142abi\u0142o radykalizmu Cruza.\n\nSwych wyborc\u00f3w w Iowa polityk zapewni\u0142, \u017ce je\u015bli zostanie prezydentem USA, to od pierwszego dnia podejmie wysi\u0142ki, by uchyli\u0107 Obamacare oraz wszystkie dekrety prezydenckie Obamy, w tym w sprawie zaostrzenia kontroli os\u00f3b kupuj\u0105cych bro\u0144. Zdecydowany przeciwnik ma\u0142\u017ce\u0144stw gej\u00f3w i aborcji, obieca\u0142 te\u017c \u015bledztwo w klinikach Planned Parenthood.\n\nPodczas objazdu po Iowa senatorowi towarzyszy\u0142a \u017cona Heidi Cruz, z kt\u00f3r\u0105 poznali si\u0119 jako m\u0142odzi Republikanie pracuj\u0105c przy kampanii prezydenckiej George'a W. Busha w 2000 roku. \"Najbardziej urzek\u0142o mnie w nim, \u017ce jest cz\u0142owiekiem zasad. Biblia i konstytucja stanowi\u0142y sta\u0142e elementy na stole w domu\" - powiedzia\u0142a o m\u0119\u017cu. Cruz ju\u017c jako dziecko nauczy\u0142 si\u0119 sporych fragment\u00f3w konstytucji na pami\u0119\u0107. Potem, zanim zosta\u0142 senatorem, jako adwokat broni\u0142 konstytucji, reprezentuj\u0105c Teksas w sporach przed S\u0105dem Najwy\u017cszym USA.\n\nCruz lubi podkre\u015bla\u0107, \u017ce te warto\u015bci zaszczepi\u0142 u niego ojciec, charyzmatyczny ewangelicki pastor Rafael Cruz, kt\u00f3ry w 1957 roku uciek\u0142 z Kuby do Teksasu. Tak jak syn, ostro krytykuje Demokrat\u00f3w i Obam\u0119. \"Kiedy by\u0142em na Kubie i zabrali nam nasze wolno\u015bci, to mia\u0142em gdzie ucieka\u0107. Ale je\u015bli stracimy nasze wolno\u015bci tutaj, to gdzie uciekniemy?\" - zwyk\u0142 mawia\u0107, zgodnie ze s\u0142owami przytoczonymi przez jego syna.\n\nAle zanim zosta\u0142 pastorem Rafael Cruz przez kilka lat z matk\u0105 Teda, Amerykank\u0105 Eleanor Darragh, mieszkali w Kanadzie, gdzie prowadzili firm\u0119 w sektorze naftowym. To tam urodzi\u0142 si\u0119 w 1970 roku Ted. Teraz to kanadyjskie urodzenie zacz\u0105\u0142 mu wytyka\u0107 Trump, kwestionuj\u0105c prawo do ubiegania si\u0119 o najwy\u017cszy urz\u0105d w USA. Cruz zapewni\u0142, \u017ce konstytucja nie pozostawia w tej sprawie w\u0105tpliwo\u015bci: jako syn Amerykanki uzyska\u0142 automatycznie ameryka\u0144skie obywatelstwo. Oskar\u017cy\u0142 Trumpa, \u017ce wyci\u0105gn\u0105\u0142 t\u0119 kwesti\u0119 tylko dlatego, \u017ce przerazi\u0142 si\u0119 spadkiem notowa\u0144 w sonda\u017cach.\n\nAle nawet je\u015bli Cruz wygra w Iowa, to zdaniem analityk\u00f3w jego szanse na nominacj\u0119 GOP, a tym bardziej na fotel prezydenta s\u0105 niewielkie. \"Cruz jest zbyt radykalny. Nie wierz\u0119, by kto\u015b taki jak on zosta\u0142 wybrany na prezydenta. Wywo\u0142uje zbyt silne negatywne reakcje ludzi z centrum\" - powiedzia\u0142 PAP analityk GOP Henry Olsen.", "article_metadata": {"og": {"site_name": "gosc.pl", "description": "Senator Ted Cruz nie ma w\u0105tpliwo\u015bci: by odebra\u0107 Demokratom Bia\u0142y Dom czas sko\u0144czy\u0107 z nominacjami umiarkowanych Republikan\u00f3w. Dzi\u0119ki poparciu ewangelik\u00f3w, Cruz prowadzi w wy\u015bcigu prezydenckim GOP w Iowa, gdzie 1 lutego odb\u0119d\u0105 si\u0119 prawybory.", "title": "Cruz na drodze do zwyci\u0119stwa w Iowa", "url": "http://gosc.pl/doc/2931490.Cruz-na-drodze-do-zwyciestwa-w-Iowa", "image": "//wf1.xcdn.pl/files/16/01/17/015977_CTea_al_portrait2C_113th_Congress_51.jpg", "type": "article"}, "msapplication-config": "none", "Keywords": "PRAWYBORY,PARTIE,USA,KAMPANIA,PAP,WYBORY,wybory parlamentarne, wyniki wybor\u00f3w, g\u0142osowani, wyniki g\u0142osowania, Go\u015b\u0107 Niedzielny, Ko\u015bci\u00f3\u0142, liturgia, tygodnik katolicki", "Description": "Senator Ted Cruz nie ma w\u0105tpliwo\u015bci: by odebra\u0107 Demokratom Bia\u0142y Dom czas sko\u0144czy\u0107 z nominacjami umiarkowanych Republikan\u00f3w. Dzi\u0119ki poparciu ewangelik\u00f3w, Cruz prowadzi w wy\u015bcigu prezydenckim GOP w Iowa, gdzie 1 lutego odb\u0119d\u0105 si\u0119 prawybory."}, "article_summary": "Dzi\u0119ki poparciu ewangelik\u00f3w, Cruz prowadzi w wy\u015bcigu prezydenckim GOP w Iowa, gdzie 1 lutego odb\u0119d\u0105 si\u0119 prawybory.\nNajwi\u0119ksz\u0105 grup\u0119 Republikan\u00f3w stanowi\u0105 tu ewangelicy i ten, kto wygrywa w Iowa zwykle staje si\u0119 kandydatem tej grupy wyborc\u00f3w tak\u017ce w pozosta\u0142ych stanach.\nAle nawet je\u015bli Cruz wygra w Iowa, to zdaniem analityk\u00f3w jego szanse na nominacj\u0119 GOP, a tym bardziej na fotel prezydenta s\u0105 niewielkie.\nPodczas objazdu po Iowa senatorowi towarzyszy\u0142a \u017cona Heidi Cruz, z kt\u00f3r\u0105 poznali si\u0119 jako m\u0142odzi Republikanie pracuj\u0105c przy kampanii prezydenckiej George'a W. Busha w 2000 roku.\nKilka sonda\u017cy wskazuje, \u017ce Cruz zdeklasowa\u0142 w Iowa nawet faworyta og\u00f3lnonarodowych sonda\u017cy miliardera Donalda Trumpa."}