Per ora è salva, grazie a Obamacare; però rischia ancora di andare in bancarotta, e magari morire, per colpa di Obamacare. Se volete capire vantaggi e limiti, benedizioni e maledizioni della complessa riforma sanitaria americana entrata operativamente in vigore mercoledì scorso, basta leggere una sola storia: quella di Donna Smith.

La sua non è una vicenda estrema, disperata, o almeno non c’era alcun indizio che dovesse diventarla. Infatti Donna, che ha 58 anni, si era laureata in Storia al Colorado College, e aveva trovato in fretta lavoro come giornalista. È stata collaboratrice del settimanale «Newsweek», e fra i suoi trofei professionali ci sono ben quindici premi per la copertura regionale, assegnati dagli Associated Press Managing Editors. Buona carriera, stipendio decente, benefit. Nel frattempo si era sposata con Larry, hanno avuto sei figli ormai cresciuti, e si godevano quattordici nipotini. La tranquilla traiettoria di successo di una coppia che fa le cose giuste in America.

Un brutto giorno, però, Donna ha scoperto di avere un cancro all’utero. Quasi nello stesso periodo, il marito Larry ha avuto la conferma di essere affetto da problemi seri alle coronarie, e quindi davanti a questa normalissima coppia si è aperto un baratro che non sospettavano neppure esistesse. La loro assicurazione privata, infatti, non copriva le spese delle malattie che li avevano colpiti. Per pagarle hanno venduto tutto, inclusa la casa, e nel 2006 hanno dovuto chiedere a una figlia di ospitarli nello scantinato della sua abitazione, perché non sapevano più dove andare a sbattere la testa. Alla fine sono stati costretti a dichiarare bancarotta. A quel punto Donna ha scritto al regista Michael Moore, che preparava un documentario sugli orrori della sanità americana, ed è diventata una dei protagonisti del film «Sicko», finendo a Cuba per farsi curare.

Donna è sopravvissuta al cancro, ma ora la malattia è tornata a colpirla, proprio mentre Larry doveva farsi operare. Oggi lavora come direttore esecutivo della non profit Health Care for All Colorado, che promuove l’assistenza sanitaria statale gratuita per tutti. La sua piccola organizzazione non poteva pagarle una vera polizza, e quindi era coperta dall’assicurazione Cobra, quelle che vengono temporaneamente assegnate anche ai disoccupati. Le costava 875,97 dollari al mese, più vari arretrati accumulati nel tempo, e non copriva alcuni degli esami di medicina preventiva di cui aveva bisogno per affrontare la nuova sfida contro il cancro.

Per venirne fuori, Donna ha deciso di sottoscrivere Obamacare.

Ci è riuscita, firmando un piano della Kaiser che le costa 450 dollari al mese, e dovrebbe coprire le sue necessità più impellenti. Gli ostacoli che ha incontrato, e i problemi che ancora l’aspettano, dimostrano però nella pratica quanto sia complicato il sistema.

Come tutti gli americani, Donna ha dovuto combattere con i siti Internet per sottoscrivere le polizze che non funzionavano. Per potersi iscrivere, poi, ha dovuto dimostrare che le veniva negato il Medicaid, cioè l’assistenza gratuita per i poveri, ma questa semplice pratica ha richiesto 37 giorni perché il sistema non funzionava. Quando finalmente ha ricevuto il via libera, ha dovuto compilare un formulario che le ha richiesto tre ore di lavoro, e aspettare 22 minuti al telefono prima di parlare con l’agente che gestiva il suo piano. Ora dovrà cambiare molti dei suoi medici, che non rientrano nella nuova polizza, e questo espone un malato del suo tipo a ovvi rischi sulla qualità delle cure che riceverà. Inoltre le verranno richiesti «ticket» e copagamenti maggiori del passato, perché Obamacare impone uno standard superiore di assistenza generale, e nel caso della sua famiglia questo potrebbe portare all’accumulo di nuovi debiti insostenibili.

Non sono pericoli così remoti, purtroppo. Nel suo nuovo lavoro di attivista della sanità, Donna tiene le statistiche nazionali sempre aggiornante, e in base a studi della università di Harvard ha calcolato che nel 2013 ben 45.046 americani sono stati vittime di morti evitabili, perché le assicurazioni non hanno pagato per tempo le analisi e le cure necessarie, mentre 713.126 sono andati falliti per saldare i conti dei medici.

Obamacare punta a mettere fine a questi drammi, obbligando tutti gli oltre 40 milioni di americani non coperti, e non eleggibili per l’assistenza gratuita di Medicaid e Medicare, a sottoscrivere le nuove polizze offerte attraverso i siti del governo. Chi non lo farà entro il prossimo 31 marzo dovrà pagare una multa. Intanto, però, le assicurazioni stanno alzando i premi perché la riforma impone una qualità e quantità di servizi maggiori, e molti americani stanno perdendo le coperture che avevano perché il nuovo sistema non le accetta più. Le stesse assicurazioni cancellano queste polizze in quanto non corrispondono più ai dettami della legge, che ad esempio richiede copertura delle spese per la maternità o le medicine, e quindi non possono più essere vendute. In attesa che vengano rimpiazzate dalle eventuali nuove assicurazioni della riforma, magari più costose, la gente resta senza assistenza.

Donna Smith non è contro Obamacare, ma nemmeno del tutto a favore. Lei vorrebbe l’assistenza gratuita universale, come in Europa, e pensa che il presidente abbia accettato di fare un compromesso con le assicurazioni perché non poteva ottenere di più. Infatti anche così, i repubblicani minacciano di annullare la riforma, quando torneranno al potere. Il timore di Donna però è che Obamacare comunque non basti per sconfiggere il cancro ed evitare la bancarotta. E milioni di americani, come lei o peggio, continuano a vivere il dramma di questa incertezza.