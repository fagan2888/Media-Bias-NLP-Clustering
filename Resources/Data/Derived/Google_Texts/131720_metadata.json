{"article_title": "Usa. Rischi per Obamacare in mano a Corte Suprema, che per\u00f2 \u00e8 divisa", "article_keywords": ["dopo", "suprema", "usa", "la", "di", "obamacare", "che", "una", "il", "rischi", "divisa", "riforma", "della", "corte", "stati", "mano"], "article_url": "http://www.blitzquotidiano.it/opinioni/licinio-germini-opinioni/usa-rischi-obamacare-mano-corte-suprema-2121051/", "article_text": "Pubblicato il 5 marzo 2015 10:04 | Ultimo aggiornamento: 5 marzo 2015 10:04\n\nUSA, WASHINGTON \u2013 Come certi media affermano, potrebbe veridicarsi una \u201csconfitta catastrofica\u201d per Barack Obama. La Corte Suprema degli Stati Uniti ha infatti iniziato l\u2019esame di uno dei punti chiave della riforma sanitaria firmata dal presidente americano nel 2010. Di fatto l\u2019unica vera riforma che la Casa Bianca e\u2019 riuscita a portare a termine negli ultimi anni.\n\nI ricorsi presentati alla Corte e che i giudici costituzionali hanno deciso di esaminare rappresentano l\u2019attacco pi\u00f9 significativo all\u2019Affordable Care Act dalla sua entrata in vigore, dopo i vani tenativi dei repubblicani in Congresso di abolirla o di modificarla radicalmente.\n\nDel resto il presidente Obama anche nelle ultime settimane ha ribadito che \u00e8 pronto a porre il veto ad ogni cambiamento della riforma eventualmente approvato a Capitol Hill. In ballo presso la Corte Suprema, che dopo il primo giorno di lavori appare divisa, c\u2019\u00e8 la norma che riconosce sussidi a sette milioni e mezzo di americani in 34 stati, per permettere loro di dotarsi di una assicurazione sanitaria.\n\nUna norma che se giudicata incostituzionale provocherebbe un terremoto, portando a triplicare il costo che quella platea di assicurati sostiene per la propria copertura. Di fatto causando il collasso del mercato delle assicurazioni in quegli stati e mettendo in discussione l\u2019intera Obamacare. La Casa Bianca \u00e8 certamente preoccupata, ma fiduciosa. Come spiegano gli osservatori, ha scelto di seguire la \u201cdo-nothing strategy\u201d, di non fare nulla per prepararsi a un eventuale sconfitta.\n\nAlmeno a parole. Al momento infatti non trapela alcun \u2018piano B\u2019 messo a punto dall\u2019amministrazione Obama. Quest\u2019ultima conterebbe sull\u2019effetto deterrente rappresentato dalle devastanti conseguenze di una sentenza contro l\u2019Obamacare. E conterebbe proprio sul fatto che la mancanza di un piano di emergenza in caso di pollice verso della Corte dovrebbe spingere i nove \u2018saggi\u2019 a evitare un verdetto di incostituzionalit\u00e0.\n\nLa decisione dovrebbe arrivare entro la fine di giugno. La Corte, dopo aver ascoltato le parti, si \u00e8 spaccata. Alcuni giudici infatti vedono \u201cseri problemi di costituzionalit\u00e0 nella differenza tra gli stati che pagano i sussidi dopo aver organizzato un proprio mercato delle assicurazioni sanitarie e quelli in cui invece \u00e8 il governo federale ad avere il controllo del mercato assicurativo e a pagare i sussidi.\n\nIntanto l\u2019amministrazione lancia avvertimenti all\u2019opinione pubblica ed alla stessa Corte. \u201cUna sentenza della Corte Suprema contro l\u2019Obamacare renderebbe il sistema sanitario ingestibile\u201d. Cos\u00ec il portavoce della Casa Bianca, Josh Earnest, mette in guardia il massimo organo giurisdizionale americano, mentre i giudici costituzionali hanno cominciato l\u2019esame di alcune norme-chiave della riforma sanitaria.", "article_metadata": {"description": "USA, WASHINGTON \u2013 Come certi media affermano, potrebbe veridicarsi una \u201csconfitta catastrofica\u201d per Barack Obama. La Corte Suprema degli Stati Uniti ha infatti iniziato l\u2019esame di uno dei punti chiave", "generator": "WordPress 4.2.3", "title": "Usa. Rischi per Obamacare in mano a Corte Suprema, che per\u00f2 \u00e8 divisa | Blitz quotidiano", "og": {"site_name": "Blitzquotidiano", "description": "USA, WASHINGTON \u2013 Come certi media affermano, potrebbe veridicarsi una \u201csconfitta catastrofica\u201d per Barack Obama. La Corte Suprema degli Stati Uniti ha infatti iniziato l\u2019esame di uno dei punti chiave", "title": "Usa. Rischi per Obamacare in mano a Corte Suprema, che per\u00f2 \u00e8 divisa | Blitz quotidiano", "url": "http://www.blitzquotidiano.it/opinioni/licinio-germini-opinioni/usa-rischi-obamacare-mano-corte-suprema-2121051/", "image": "http://www.blitzquotidiano.it/wp/wp/wp-content/uploads/2015/03/suprema2.jpg", "type": "website"}, "fb": {"admins": 100000966985621}, "viewport": "width=device-width, initial-scale=1.0"}, "article_summary": "Di fatto l\u2019unica vera riforma che la Casa Bianca e\u2019 riuscita a portare a termine negli ultimi anni.\nLa Corte, dopo aver ascoltato le parti, si \u00e8 spaccata.\nIn ballo presso la Corte Suprema, che dopo il primo giorno di lavori appare divisa, c\u2019\u00e8 la norma che riconosce sussidi a sette milioni e mezzo di americani in 34 stati, per permettere loro di dotarsi di una assicurazione sanitaria.\nLa Corte Suprema degli Stati Uniti ha infatti iniziato l\u2019esame di uno dei punti chiave della riforma sanitaria firmata dal presidente americano nel 2010.\n\u201cUna sentenza della Corte Suprema contro l\u2019Obamacare renderebbe il sistema sanitario ingestibile\u201d."}