{"article_title": "Usa 2016: cos\u00ec i giudici di destra attaccano Obamacare", "article_keywords": ["cos", "le", "destra", "usa", "di", "il", "la", "ha", "giudici", "obamacare", "non", "una", "attaccano", "sentenza", "2016", "lobby", "che"], "article_url": "http://www.giornalettismo.com/archives/1543659/usa-2016-cosi-i-giudici-di-destra-attaccano-obamacare/", "article_text": "Usa 2016, la sentenza Hobby Lobby irrompe sulla corsa presidenziale degli Stati Uniti d\u2019America. la guerra a quella che sar\u00e0 la pi\u00f9 importante eredit\u00e0 di Barack Obama, la riforma sanitaria universale o Obamacare, passa anche dalle aule di tribunale, e precisamente dalla massima autorit\u00e0 giudiziaria del paese, la Corte Suprema degli Stati Uniti che \u00e8 composta fin dall\u2019era Bush da giudici di destra. E che ieri ha preso una decisione che rischia di condizionare in maniera decisiva l\u2019incombente campagna elettorale per le presidenziali.\n\nCORTE SUPREMA, LA SENTENZA HOBBY LOBBY - La Corte Suprema, nella sentenza Burwell contro Hobby Lobby, ha stabilito che le piccole aziende americane, se hanno fra i loro valori fondativi alcuni precetti religiosi, possono negare alle loro dipendenti il rimborso per l\u2019acquisto di qualsiasi metodo contraccettivo, anche d\u2019urgenza, come la pillola del giorno dopo. In pratica la Corte Suprema ha attribuito anche alle aziende, persone giuridiche, qualcosa di simile ad un\u2019obiezione di coscienza, in questo modo demolendo una parte dell\u2019Obamacare che invece impone a tutti i pacchetti assicurativi la copertura totale di qualsiasi metodo contraccettivo. Ci sono alcune eccezioni a questo obbligo: le dipendenti delle chiese americane non possono pretendere che il loro datore di lavoro paghi per le loro pillole anticoncezionali. Ecco, la sentenza Hobby Lobby equipara, sostanzialmente, le piccole aziende \u201cclosely held\u201d, ovvero che non vendono \u201cabitualmente\u201d partecipazioni azionarie (piccole imprese, aziende familiari), alle istituzioni religiose, fornendo per loro un\u2019eccezione all\u2019obbligo di copertura contraccettiva.\n\nHOBBY LOBBY, LA BASE GIURIDICA -Una sentenza che si fatica a non vedere come politica e che sta sconquassando l\u2019opinione pubblica americana, che ieri \u00e8 scesa per manifestare davanti alla Corte Suprema e alla Casa Bianca nelle due diverse fazioni, a favore o contro la sentenza. Nella \u201cdissenting opinion\u201d, l\u2019opinione di minoranza scritta dal giudice Ginsburg, si fa presente che la decisione di maggioranza avr\u00e0 effetti devastanti, perch\u00e9 nonostante i giudici si sforzino di limitare l\u2019efficacia della loro eccezione alle aziende non negoziate abitualmente sul mercato, non c\u2019\u00e8 virtualmente limite all\u2019applicazione di questa sentenza. Un\u2019azienda controllata da testimoni di Geova potrebbe, d\u2019ora in poi, rifiutarsi di pagare le trasfusioni ai propri dipendenti anche se essi ne avessero reale ed urgente bisogno. La sentenza si appoggia sulla legge del 1993 sulla libert\u00e0 religiosa, firmata dal presidente Bill Clinton, che chiarisce che nessun peso economico deve essere imposto ad un cittadino americano per la professione del proprio culto; e Hobby Lobby e altre aziende affermano appunto che, dovendo pagare medicine contrarie al proprio credo, \u00e8 come se dovessero \u201cpagare per essere cristiane\u201d e che non esiste nessuna motivazione plausibile di superiore pubblico interesse per costringere le aziende a sostenere queste spese.\n\nHOBBY LOBBY, A CHI FA COMODO? - Quale effetto avr\u00e0 questa pronuncia sulla campagna elettorale presidenziale? I giornali americani sono colmi di opinioni e di analisi. Talking Point Memo sottolinea innanzitutto come questa decisione potrebbe impattare su \u201cmilioni di donne americane\u201d, visto che \u201cil 90% delle aziende del nostro paese sono closely held\u201d. I repubblicani, chiaramente, dopo questa sentenza suonano la carica: \u201cLa Corte ha chiarito che l\u2019assalto dell\u2019amministrazione Obama sulle libert\u00e0 religiose \u00e8 andato al di l\u00e0 del consentito\u201d, ha detto Bobby Jindal, governatore repubblicano della Louisiana. Ma secondo Salon, \u201cuna vittoria dei Conservatori non \u00e8 necessariamente una vittoria dei Repubblicani\u201d, anzi: la Corte Suprema \u00e8 a maggioranza repubblicana, e guidata dal Chief Justice John Roberts, cattolico, contestatissimo, fin dall\u2019era Reagan in prima linea su tutte le questioni pro-Life; il fatto di aver preso una decisione che rischia di impattare su milioni di donne americane potrebbe dare un\u2019arma potente alla campagna elettorale democratica.\n\nHOBBY LOBBY, A CHI CONVIENE? - Che infatti, \u00e8 gi\u00e0 partita all\u2019assalto.\n\nIf the Supreme Court will not protect women\u2019s access to health care, then Democrats will. pic.twitter.com/JplbBYKOJghttp://t.co/lCjxYjNQDy \u2014 Senator Harry Reid (@SenatorReid) 30 Giugno 2014\n\nHarry Reid \u00e8 il leader della maggioranza democratica al Senato e ieri ha scritto, eloquentemente, che se non sar\u00e0 la Corte Suprema a difendere le donne, ci penseranno i democratici. Le donne single sono un bacino importante nell\u2019elettorato americano, le donne in generale costituiscono il 53% dell\u2019elettorato. Per questo rivendicare una decisione che, \u00e8 certo, far\u00e0 discutere, potrebbe non fare molto bene ad un partito Repubblicano gi\u00e0 nettamente accusato di pendere troppo a destra e di cedere troppo all\u2019ala estremista dei Tea Party. Hillary Clinton, moglie del presidente che ha firmato la legge sulla quale si basa la sentenza e frontrunner non ufficiale dei democratici per il 2016, ha gi\u00e0 definito la sentenza \u201csconvolgente. E\u2019 veramente un problema che una commessa di Hobby Lobby che ha bisogno di misure contraccettive, molto costose, non le potr\u00e0 avere con la copertura aziendale perch\u00e9 il datore di lavoro non pensa che debba usare contraccettivi\u201d. Insomma, la sentenza Hobby Lobby a chi conviene?", "article_metadata": {"og": {"site_name": "Giornalettismo", "description": "Ma rischiano di favorire i democratici. Il caso Hobby Lobby cambier\u00e0 le elezioni presidenziali?", "title": "Usa 2016: cos\u00ec i giudici di destra attaccano Obamacare | Giornalettismo", "locale": "it_IT", "image": {"width": 1500, "identifier": "http://www.giornalettismo.com/wp-content/uploads/2014/07/Supreme_Court_US_2010.jpg", "height": 1000}, "url": "http://www.giornalettismo.com/archives/1543659/usa-2016-cosi-i-giudici-di-destra-attaccano-obamacare/", "type": "article"}, "article": {"publisher": "https://www.facebook.com/Giornalettismo/", "section": "Apertura", "published_time": "2014-07-01T13:12:33+02:00", "author": "https://www.facebook.com/tommasocaldarelli"}, "fb": {"pages": 172878032747759}, "viewport": "width=device-width, initial-scale=1", "DC.date.issued": "2014-07-01T13:12:33+02:00"}, "_id": "\"57477af36914bd0286fd075b\"", "article_summary": "Usa 2016, la sentenza Hobby Lobby irrompe sulla corsa presidenziale degli Stati Uniti d\u2019America.\nE che ieri ha preso una decisione che rischia di condizionare in maniera decisiva l\u2019incombente campagna elettorale per le presidenziali.\nHillary Clinton, moglie del presidente che ha firmato la legge sulla quale si basa la sentenza e frontrunner non ufficiale dei democratici per il 2016, ha gi\u00e0 definito la sentenza \u201csconvolgente.\nE\u2019 veramente un problema che una commessa di Hobby Lobby che ha bisogno di misure contraccettive, molto costose, non le potr\u00e0 avere con la copertura aziendale perch\u00e9 il datore di lavoro non pensa che debba usare contraccettivi\u201d.\nInsomma, la sentenza Hobby Lobby a chi conviene?"}