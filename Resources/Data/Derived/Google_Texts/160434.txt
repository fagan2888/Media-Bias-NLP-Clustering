Onsdag er første dag med gyldig helseforsikring for de amerikanerne som har takket ja til tilbud gjennom Obamacare. Men de tekniske problemene er ikke over.

Dette er reformen Hvis man kjøper en helseforsikring, kan ikke forsikringsselskapene lenger sette et årlig eller livslangt tak på hvor høye utgifter de vil dekke. Dette vil være spesielt viktig for personer som er diagnostisert med alvorlige sykdommer som kreft, som ofte vil ha svært høye helseregninger.

Helsereformen inkluderer rundt 30 milliarder kroner som skal gi støtte til amerikanere som for øyeblikket ikke har noen helseforsikring.

Barn som allerede har en eller annen form for sykdom, kan ikke lenger bli nektet forsikring. Unger er også dekket av foreldrenes forsikring opp til fylte 26 år.

Små bedrifter som kjøper helseforsikring for sine ansatte, vil nyte godt av skattefordeler.

Helsereformen vil også dekke helseforebyggende behandling.

En uavhengig klagenemnd vil bli opprettet for de som føler at de ikke har fått den erstatningen de har rett på av forsikringsselskapet.

De som har stort behov for medisiner, for eksempel eldre, og som faller innenfor en spesiell del av helsesystemet, vil få tildelt 250 dollar (cirka 1500 kroner) til å betale for reseptbelagt medisin.

Det hvite hus har de siste ukene drevet en omfattende markedsføringskampanje for helsereformen som president Barack Obama har kjempet gjennom i USA.

I oktober ble nettsidene åpnet der man kan takke ja til helseforsikring via Obamacare. Det har vært knyttet stor spenning til hvor mange som ville velge å takke ja til tilbudet innen nyttår. 1. januar 2014 er første dag forsikringen vil være gjeldende for de som har valgt å registrere seg i tide.

Trenger syv millioner

Ifølge Det hvite hus viser tallene at 2,1 millioner amerikanere så langt takket ja til Obamacare.

Ytterligere tre millioner unge amerikanere er nå dekket gjennom sine foreldres helseforsikring.

I tillegg er 3,9 millioner amerikanere funnet berettiget til å motta helseforsikring gjennom Medicaid, ifølge NBC News.

Det er mulig å takke ja til en privat helseforsikring gjennom myndighetenes nettsider frem til 31. mars 2014.

Kongressens budsjettkontor har tidligere uttalt at minst syv millioner amerikanere bør være innrullert gjennom Obamacare innen da, for at programmet skal være levedyktig.

Det avviser rådgiver Phil Schiliro ved Det hvite hus.

- Det er ingen magi knyttet til tallet syv millioner. Det som er magisk er at i løpet av desember registrerte en million amerikanere seg for helseforsikring, ikke fordi de måtte, de risikerte ingen straff hvis de ikke gjorde det. De ønsket forsikring innen 1. januar, sier han til NBC News.

Tekinske problemer

Nettsiden healthcare.gov, som er portalen for helseforsikringen som tilbys gjennom reformen, har opplevd store tekniske problemer siden lanseringen 1. oktober.

Den ble åpnet samme dag som de føderale myndighetene stengte store deler av sin virksomhet grunnet politisk uenighet mellom partiene i Kongressen.

En rekke amerikanere som ville tegne seg som forsikringstakere ble ikke registrert.

- Jeg prøvde å registrere meg, men myndighetenes internettsider var sprengt. Jeg kom hit for å få hjelp av profesjonelle. Også de måtte gi opp, så jeg må komme tilbake til uken, fortalte arbeidsledige Madelenie Aviles (61) til VG + i oktober.

Totalt 30 millioner uforsikrede amerikanere går gjennom Obamacare rett til helsetjenester, men det betinger at de registrerer seg som forsikringstakere.

Store apoteker vil akseptere

Sebelius forteller til NBC at store apoteker som CVS og Walgreens vil akseptere korttids-dekning for pasienter som kan bevise at de er innrullert i en helseforsikring gjennom myndighetenes portal, selv om registreringen ikke har gått gjennom.

Tidligere i høst ble det meldt at minst 3,5 millioner amerikanere den siste tiden fått kansellert sin opprinnelige helseforsikring, og stod uten noen forsikring, grunnet de tekniske problemene.

Obama beklaget tidligere i høst problemene for alle som hadde forsøkt å registrere seg.

1. mars 2014 utløper fristen for å registrere seg som forsikringstaker gjennom myndighetens portal denne gang.

Neste mulighet er november 2014, for å være dekket fra 1. januar 2015.

Lang vei

Allerede i 2010 ble Obamas helsereform vedtatt av Kongressen, uten noe støtte fra Republikanerne. Den innebærer blant annet at over 30 millioner amerikanere skal inkluderes i de nåværende forsikringsordningene og var den største endringen i helsevesenet i USA siden programmet Medicare ble opprettet i 1965.

Reformen tok sikte på å gjøre det ulovlig å nekte forsikring til folk som allerede har helseplager. I tillegg skulle det bli lettere for amerikanere å sammenligne ulike forsikringer før de kjøper dem. De med lavere inntekt kunne få støtte til å dekke forsikringspremier.