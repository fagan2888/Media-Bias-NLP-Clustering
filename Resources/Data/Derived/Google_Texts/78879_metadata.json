{"article_title": "Obamacare. Un giudice contesta i costi per finanziarla", "article_keywords": ["pi", "che", "alla", "giudice", "dal", "contesta", "la", "obamacare", "una", "finanziarla", "costi", "riforma", "di", "ha", "della"], "article_url": "http://www.americaoggi.info/2016/05/13/47300-obamacare-un-giudice-contesta-i-costi-finanziarla", "article_text": "Obamacare. Un giudice contesta i costi per finanziarla\n\n13-05-2016\n\nNEW YORK. Potrebbe essere l'ultima grana di Barack Obama alla Casa Bianca. Un giudice federale ha definito \"incostituzionale\" la spesa del governo per finanziare l'Obamacare, l'unica vera grande riforma realizzata dal presidente. E forse proprio per questo la pi\u00f9 odiata dalla destra americana, che in pi\u00f9 riprese ha tentato di sabotarla. Con la promessa di abrogarla una volta riconquistata la presidenza. Non a caso la sentenza di illegittimit\u00e0 arriva in seguito a una causa intentata dai repubblicani in Congresso, quelli che siedono alla Camera dei Rappresentanti. E potrebbe ora infiammare anche la campagna elettorale per le presidenziali.\n\n\"Si tratta di una decisione senza precedenti\", ha commentato il portavoce della Casa Bianca, Josh Earnest, che parla dell'ennesimo tentativo di riaccendere \"una battaglia politica\" attorno alla riforma. \"Ma alla fine - assicura Earnest - i repubblicani perderanno\". Sar\u00e0 la sentenza in appello a porre la parola fine ala vicenda, in un modo o nel'altro.\n\nIntanto la decisione presa nelle ultime ore mette in discussione in particolare i circa 175 miliardi di dollari di finanziamenti sborsati dal governo per rimborsare le compagnie di assicurazione, per compensarle delle minori entrate dovute al taglio dei contributi previsto per le persone pi\u00f9 disagiate.\n\nNel ricorso della Camera (a maggioranza repubblicana) si sostiene come questa cifra non sia mai stata autorizzata dal Congresso che, anzi, ha anche negato la richiesta in questo senso avanzata dall'amministrazione. Quest'ultima, quindi, avrebbe ecceduto nell'esercizio della sua autorit\u00e0 cos\u00ec come fissata dalla Costituzione.\n\nLa difesa del governo si basa sull'affermazione che i soldi usati per l'Obamacare fanno parte di stanziamenti precedentemente approvati dal Congresso. Al di l\u00e0 della battaglia legale, in ballo c'\u00e8 un pezzo consistente dell'eredit\u00e0 di Barack Obama, che con la sua controversa riforma sanitaria ha comunque esteso la copertura assicurativa a milioni di americani introducendo anche forme di protezione per i cittadini pi\u00f9 deboli.\n\nUn'annotazione di non poco conto, poi, \u00e8 che la giudice che ha sentenziato contro l'Obamacare \u00e8 di area repubblicana e fu nominata da George W.Bush nel 2002.", "article_metadata": {}, "article_summary": "Un'annotazione di non poco conto, poi, \u00e8 che la giudice che ha sentenziato contro l'Obamacare \u00e8 di area repubblicana e fu nominata da George W.Bush nel 2002.\nE forse proprio per questo la pi\u00f9 odiata dalla destra americana, che in pi\u00f9 riprese ha tentato di sabotarla.\nUn giudice federale ha definito \"incostituzionale\" la spesa del governo per finanziare l'Obamacare, l'unica vera grande riforma realizzata dal presidente.\nUn giudice contesta i costi per finanziarla13-05-2016NEW YORK.\n\"Si tratta di una decisione senza precedenti\", ha commentato il portavoce della Casa Bianca, Josh Earnest, che parla dell'ennesimo tentativo di riaccendere \"una battaglia politica\" attorno alla riforma."}