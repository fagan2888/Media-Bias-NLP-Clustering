{"article_title": "Tutti i guai della riforma della sanit\u00e0 di Obama", "article_keywords": ["sanit", "non", "che", "di", "la", "tutti", "guai", "una", "lavoro", "del", "il", "riforma", "della", "obama"], "article_url": "http://www.tempi.it/tutti-i-guai-dell-obamacare-cosi-la-riforma-che-doveva-iscrivere-obama-nella-storia-lo-sta-portando-alla-rovina", "article_text": "La riforma sanitaria di Barack Obama \u00e8 come i malanni a una certa et\u00e0: invece di guarire si spostano. Quando un problema sembra risolto, rispunta aggravato da un\u2019altra parte. Per un portale online che viene aggiustato con ingenti costi politici e d\u2019immagine c\u2019\u00e8 almeno uno studio di qualche agenzia che certifica gli effetti disastrosi della riforma sull\u2019economia. Per ogni nuovo difetto del sistema che emerge si trova sempre, nell\u2019inesauribile archivio della rete, una circostanza in cui il presidente ha promesso che il suddetto difetto non sarebbe mai apparso. E cos\u00ec la riforma pi\u00f9 ambiziosa, quella con cui Obama aspira a mettere il suo timbro nella storia, assomiglia sempre di pi\u00f9 a un raffazzonato coacervo di contraddizioni, tenuto insieme da toppe che talvolta non appaiono migliori dei buchi.\n\nDa quando la riforma \u00e8 entrata in vigore, l\u2019amministrazione Obama si \u00e8 trovata a fronteggiare due complicazioni fondamentali. La prima, di natura tecnica, riguarda l\u2019accesso degli americani al sito healthcare.gov dove si pu\u00f2 acquistare un\u2019assicurazione sanitaria compatibile con gli standard previsti dalla riforma. Il portale \u00e8 collassato sotto la prevedibile mole di click e ci sono voluti mesi di scuse pubbliche e marce indietro per rimettere in sesto un\u2019infrastruttura che non ha reso grande onore alle ambizioni digitali dell\u2019amministrazione. Comprare un\u2019assicurazione, poi, \u00e8 un obbligo, non una scelta, quindi decine di milioni di americani si sono trovati con il governo che diceva \u201ciscriviti!\u201d e una schermata che diceva \u201cpurtroppo non puoi iscriverti\u201d.\n\nMa questo, per quanto spiacevole, \u00e8 soltanto il lato tecnico del disastro. Il lato politico \u2013 seconda complicazione \u2013 riguarda innanzitutto la discrepanza fra le promesse di Obama e le disposizioni della sua riforma. \u00abSe uno \u00e8 soddisfatto del suo piano assicurativo, potr\u00e0 tenerlo\u00bb \u00e8 la frase obamiana che i critici gli hanno rovesciato addosso a ciclo continuo quando \u00e8 stato chiaro che, in effetti, per diversi milioni di americani quella frase non era valida. Era soltanto uno slogan per placare chi gridava all\u2019assalto del sistema sanitario da parte dello Stato federale. Molti di questi, soddisfatti del loro piano e decisi a rinnovarlo tale e quale, giusto vidimato dall\u2019autorit\u00e0 statale, si sono trovati in un cul de sac: la loro assicurazione non era pi\u00f9 compatibile con gli standard fissati dal governo, ma per acquistarne una approvata da Washington il premio mensile schizzava in alto. Questione tanto di principio quanto di portafogli, dunque, e le cose vanno sempre a braccetto in una riforma che ambisce ad allargare la copertura sanitaria e a essere allo stesso tempo pi\u00f9 efficiente. Vasto programma.\n\nLa forza lavoro bruciata\n\nAncora sottili, complesse, e non compiutamente decifrabili, le conseguenze economiche e sociali di una riforma che modifica la natura stessa del modello sociale americano. L\u2019ultima tegola caduta sulla testa dell\u2019Obamacare \u00e8 uno studio di 182 pagine sfornato dall\u2019ufficio budget del Congresso (Cbo), centro studi bipartisan le cui valutazioni sono tenute in altissima considerazione dall\u2019intero spettro politico. Quel documento \u00e8 la sintesi di tutte le magagne, conclamate o potenziali, che ormai da anni rinfocolano il dibattito intorno alle effettive ricadute della riforma. E se la sintesi \u00e8 di 182 pagine, immaginate la lunghezza per esteso.\n\nIl numero che fa pi\u00f9 sensazione \u00e8 2,5 milioni: sono i posti di lavoro che verranno bruciati dalla riforma sanitaria nei prossimi dieci anni. La stima del Cbo \u00e8 triplicata rispetto allo studio di tre anni fa. Per \u201cbruciati\u201d s\u2019intende che 2,5 milioni di americani usciranno dalla cosiddetta \u201cforza lavoro\u201d, cio\u00e8 il bacino di persone in et\u00e0 lavorativa che hanno un\u2019occupazione o ne stanno attivamente cercando una. La definizione di \u201cforza lavoro\u201d \u00e8 fondamentale per capire cosa sta succedendo in questa \u201cjobless recovery\u201d americana, ripresa economica non accompagnata da una relativo consolidamento del mercato del lavoro. Il prosciugamento della forza lavoro \u00e8 il motivo per cui, tanto per fare un esempio, i dati mensili sull\u2019occupazione diffusi venerd\u00ec scorso dicono che sono stati assunti meno lavoratori rispetto a quelli previsti dagli economisti, ma contemporaneamente il tasso di disoccupazione \u00e8 calato. Com\u2019\u00e8 possibile che si assuma poco e i disoccupati diminuiscano? Semplice: il tasso di disoccupazione \u00e8 relativo al bacino della \u201cforza lavoro\u201d, e chi smette di cercare un lavoro \u2013 perch\u00e9, ad esempio, ha perso la speranza di trovarlo oppure sta perfezionando la sua istruzione per riposizionarsi sul mercato \u2013 non \u00e8 tecnicamente un disoccupato. Risultato: il tasso di disoccupazione reale \u00e8 circa il doppio di quel 6,6 per cento che preso senza contesto racconta di un paese in piena ripresa.\n\nOra, la riforma sanitaria riduce l\u2019ampiezza della forza lavoro di 2,5 milioni di unit\u00e0. Come? Scoraggiando chi aveva interessa a lavorare anche \u2013 talvolta principalmente \u2013 per la copertura sanitaria che il posto garantiva. Il sistema pre Obamacare si reggeva, in gran parte, sulla saldatura fra lavoro e copertura sanitaria. Nella stragrande maggioranza dei casi l\u2019uno garantiva l\u2019altra, e il binomio faceva s\u00ec che il sistema fosse particolarmente dinamico, non seduto sulla consapevolezza che in ogni caso lo Stato avrebbe provveduto alla copertura sanitaria. Obama ha rovesciato l\u2019impostazione, disancorando \u2013 almeno in parte \u2013 la sanit\u00e0 dal lavoro e spingendola verso l\u2019ambito dei servizi pubblici europeisticamente intesi e amministrati. Lo studio del Cbo documenta in termini numerici questa rivoluzione copernicana che ha costretto la Casa Bianca a spiegare la ratio della legge con formule fra il ridicolo e l\u2019offensivo, come quella degli americani \u00abintrappolati nel proprio lavoro\u00bb che saranno finalmente liberi di scegliere la disoccupazione senza essere ricattati dall\u2019assicurazione. Il motto potrebbe essere: \u201cChi ha scelto di tenersi il lavoro, potr\u00e0 tenerselo\u201d, e si \u00e8 gi\u00e0 visto il suo slogan gemello che fine ha fatto.\n\nL\u2019innalzamento delle tasse\n\nI sostenitori della riforma dicono che una riduzione della forza lavoro produrr\u00e0 un innalzamento degli stipendi, altra preoccupazione fondamentale di Obama, che non pu\u00f2 permettersi di lasciare la lotta per la giustizia sociale nelle mani delle forze che avanzano a sinistra, vedi alla voce Bill de Blasio; ma di certo scoraggia, in termini generali, il lavoro, vicenda che non dovrebbe lasciare del tutto tranquilli ora che la partecipazione alla forza lavoro ha raggiunto il minimo storico negli ultimi quarant\u2019anni. Si tratta, di fatto, di una correzione in senso assistenzialista di un sistema fondato su libert\u00e0 individuale e voglia di rimboccarsi le maniche. Un sistema talvolta selvaggio, soprattutto per una fetta di middle class e per i giovani che si affacciano sul mercato del lavoro, ma intimamente americano. L\u2019Obamacare \u00e8 un ibrido, e ora stanno emergendo i punti dolenti di un compromesso sociale venduto come massimo della civilt\u00e0.\n\nUn\u2019altra conseguenza dell\u2019Obamacare riguarda le tasse. \u00c8 inevitabile che per finanziare la riforma il governo vada a pescare nelle tasche dei contribuenti, e lo studio del Cbo quantifica la stretta fiscale che \u00e8 accuratamente distribuita nei meandri della legge: mille miliardi di dollari, tirati su un po\u2019 ovunque. Si va dall\u2019aumento delle accise per i centri di benessere alle eliminazione di una serie di crediti fiscali fino alle penali per chi ha un piano assicurativo che copre troppo (tradotto: per i ricchi).\n\nL\u2019ultima conseguenza economica riguarda i duemila miliardi di dollari per i sussidi per i meno abbienti, riforma che denota una certa sensibilit\u00e0 sociale ma che rischia di deprimere ulteriormente il mercato del lavoro. Ci sono almeno quattro studi di autorevoli universit\u00e0 che confermano in modo indipendente le conclusioni del Cbo. L\u2019economista Graig Gartwaite, della Northwestern University, scrive che l\u2019estensione dei sussidi \u00e8 direttamente collegata all\u2019aumento della disoccupazione: \u00abIl Cbo stima che l\u2019accesso ai sussidi sotto la riforma sanitaria ridurr\u00e0 gli incentivi al lavoro\u00bb. L\u2019Obamacare somministra un tranquillante a un\u2019economia che reclama adrenalina.\n\nLa battaglia per la libert\u00e0 religiosa\n\nA tutto questo si somma la battaglia per la libert\u00e0 religiosa che la riforma sanitaria ha scatenato. Un\u2019impostazione livellatrice ed egalitarista come quella pensata dall\u2019amministrazione Obama non pu\u00f2 tollerare eccezioni. Nei piani assicurativi, che \u00e8 obbligatorio per legge acquistare, \u00e8 altrettanto obbligatorio che siano coperti contraccettivi di vario genere e farmaci abortivi. Tutti i datori di lavoro e tutte le compagnie assicurative devono attenersi alla regola, pena una multa cos\u00ec salata che farebbe chiudere qualunque attivit\u00e0 dissidente nel giro di pochi mesi. E se qualcuno pone un\u2019obiezione di coscienza, magari adducendo motivazioni religiose? Obama \u00e8 tollerante, naturalmente, e permette alle parrocchie e ai luoghi di culto costituiti formalmente in societ\u00e0 di godere di un\u2019eccezione alla regola. Ma le universit\u00e0 cattoliche? Gli ospedali d\u2019ispirazione religiosa? Il terzo settore che nasce da esperienze di fede?\n\nE \u2013 caso ancora pi\u00f9 chiaro \u2013 se una famiglia di battisti del sud \u00e8 proprietaria di un\u2019azienda che vende utensili e non vuole pagare per servizi sanitari che violano la sua coscienza? Ecco, a quel punto ci si rivolge, ancora una volta, alla Corte suprema. Il caso della catena Hobby Lobby \u00e8 gi\u00e0 all\u2019attenzione della massima corte americana, e ci sono una novantina di contenziosi analoghi aperti in tutti gli Stati Uniti, a vari livelli. Di recente una congregazione di suore del Colorado, non esentata dalla disposizione, ha ottenuto una parziale vittoria legale che andr\u00e0 per\u00f2 ratificata da una sentenza che confermi, o smentisca, a titolo definitivo un dispositivo che con il pretesto dell\u2019uguaglianza dei cittadini di fronte alla legge, combinato alla retorica della sanit\u00e0 per tutti, circoscrive la prima libert\u00e0 citata nel primo emendamento alla Costituzione americana: la libert\u00e0 religiosa.\n\nLa conferenza episcopale americana si batte furiosamente ormai da anni contro una legge che va nella direzione della marginalizzazione dell\u2019esperienza religiosa dalla vita pubblica, tentativo che il cardinale di New York, Timothy Dolan, aveva bollato come \u201cantiamericano\u201d. Prima ancora che un problema di rapporto con la fede e le sue espressioni sociali e culturali, l\u2019Obamacare configura un problema nel rapporto con lo spirito americano, che dice di difendere a forza di provvedimenti depressivi, tasse e uguaglianza per decreto.", "article_metadata": {"description": "Tasse. Problemi tecnici. Distruzione della forza lavoro. Assistenzialismo. Minacce alla libert\u00e0 religiosa. Ecco perch\u00e9 la nuova sanit\u00e0 Usa \u00e8 \"antiamericana\"", "generator": "WordPress 4.2.8", "og": {"site_name": "Tempi.it", "description": "Tasse. Problemi tecnici devastanti. Distruzione della forza lavoro. Assistenzialismo depressivo. Minacce alla libert\u00e0 religiosa nel nome dell'uguaglianza. Ecco perch\u00e9 la nuova sanit\u00e0 Usa \u00e8 \"antiamericana\"", "title": "Tutti i guai dell\u2019Obamacare. Cos\u00ec la riforma che doveva iscrivere Obama nella storia lo sta portando alla rovina", "url": "http://www.tempi.it/tutti-i-guai-dell-obamacare-cosi-la-riforma-che-doveva-iscrivere-obama-nella-storia-lo-sta-portando-alla-rovina", "image": "http://cdn.tempi.it/wp-content/uploads/2014/02/obamacare-sito.jpg?65c51f", "locale": "it_IT", "type": "article"}, "fb": {"app_id": 334098536634644}, "keywords": "obama,obamacare,sanita,liberta religiosa,aborto,contraccezione,assicurazione sanitaria,barack obama,casa bianca,contraccettivi,corte suprema,disoccupazione,farmaci abortivi,forza lavoro,healthcare.gov,hobby lobby,lavoro,libert\u00e0 religiosa,obama riforma sanita,obamacare liberta religiosa,sanit\u00e0,sanit\u00e0 usa,timothy dolan,esteri", "viewport": "width=device-width, initial-scale=1"}, "_id": "\"57477af46914bd0286fd5aec\"", "article_summary": "Si tratta, di fatto, di una correzione in senso assistenzialista di un sistema fondato su libert\u00e0 individuale e voglia di rimboccarsi le maniche.\nLa battaglia per la libert\u00e0 religiosaA tutto questo si somma la battaglia per la libert\u00e0 religiosa che la riforma sanitaria ha scatenato.\nLa riforma sanitaria di Barack Obama \u00e8 come i malanni a una certa et\u00e0: invece di guarire si spostano.\nOra, la riforma sanitaria riduce l\u2019ampiezza della forza lavoro di 2,5 milioni di unit\u00e0.\nObama \u00e8 tollerante, naturalmente, e permette alle parrocchie e ai luoghi di culto costituiti formalmente in societ\u00e0 di godere di un\u2019eccezione alla regola."}