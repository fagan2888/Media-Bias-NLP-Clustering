{"article_title": "Eestlasest vabariiklane Delfile: Trump on minu jaoks liiga liberaalne, aga valin teda Hillary takistamiseks", "article_keywords": ["jaoks", "liiga", "ei", "trump", "ma", "teda", "vabariiklane", "aga", "trumpi", "takistamiseks", "hillary", "ja", "kui", "et", "valin", "mis", "liberaalne", "minu", "ta"], "article_url": "http://www.delfi.ee/news/paevauudised/valismaa/eestlasest-vabariiklane-delfile-trump-on-minu-jaoks-liiga-liberaalne-aga-valin-teda-hillary-takistamiseks?id=74595145", "article_text": "Donald Trumpist saab vabariiklaste ametlik presidendikandidaat, seda vaatamata paljudele skandaalidele ja enamike inimeste prognoosidele. Silicon Valleys elav ja t\u00f6\u00f6tav T\u00f5nu Sepp aga usub, et Trump on parim valik USA presidendi ametikohale.\n\nT\u00f5nu on veendunud konservatiiv, kellega jaoks isegi Donald Trump on paljudes k\u00fcsimustes liialt liberaalne. J\u00e4rgnevas intervjuus selgitab T\u00f5nu, miks ta toetab vabariiklasi ja Donald Trumpi.\n\nKas sa oled pikaaegne vabariiklaste valija?\n\nP\u00e4ris pikaaegne vabariiklane olen olnud. Tulin 1981 Rootsist USAsse teadmises, et Reagan valitakse presidendiks. Ma otsisin midagi teistsugust Rootsile, kus mulle \u00fcldse ei meeldinud. Esimest korda ma ei saanud, aga teisel korral juba valisin Reaganit. Edasi olen valinud vabariiklasi presidendiks.\n\nMa olen k\u00fcll registreeritud vabariiklane, aga ma alati ei n\u00f5ustu nendega. Ma olen rohkem konservatiiv ja vabariiklased kipuvad pigem liberaalid olema.\n\n\u00dcks asi mulle Trumpi juures ei meeldi \u2013 ta on natuke liiga liberaalne minu jaoks. Aga ikkagi parem kui teised kandidaadid.\n\nT\u00f5nu Sepp Foto: Erakogu, Erako\n\nMida arvad Teeparteist ja Ted Cruzist?\n\nNende m\u00f5tteviis on mulle k\u00f5ige sobivam ja \u00fchtib minu vaadetega rohkem, kui n\u00e4iteks Trump. Me ei tea, kes Trump \u00f5ieti on. Ta on parteisid mitu korda vahetanud. Aga v\u00e4hemalt on ta erinev teistest. Ta pole poliitik.\n\nKas see on sinu jaoks oluline, et Trump pole poliitik?\n\nSee on \u00fcks olulisemaid asju Trumpi puhul. Ted Cruzi puhul ma n\u00f5ustun k\u00f5igi tema vaadetega, aga siis tuleb ikka v\u00e4lja selline poliitiku maneer, mis mulle ei meeldi.\n\nMis on need Trumpi s\u00f5numid, mis sulle s\u00fcmpatiseerivad?\n\nTrump on v\u00e4ga otsekohene. Ta alati ei oska enda m\u00f5tteid parimal viisil edasi anda, aga v\u00e4hemalt ta m\u00f5tleb, mis ta v\u00e4lja \u00fctleb. Hiljem ta k\u00fcll vabandab v\u00f5i parandab oma \u00fctlemisi. Me k\u00f5ik teeme vigu.\n\nKaks olulist asja, millest Trump r\u00e4\u00e4gib, on piiride kinnipanek ja s\u00f5jav\u00e4e tugevdamine. T\u00e4htis on, et Ameerikasse ei tuleks tuhandete viisi illegaalseid immigrante, et \u00e4ra hoida see, mis Euroopas juba juhtunud on.\n\nSa ei soovi, et USA l\u00e4heks Euroopa avatud piiride teed?\n\nEi, kindlasti mitte.\n\nS\u00fcgisel oli kandideerimas veel v\u00e4hemalt 10 vabariiklasest presidendikandidaati. Kas sulle keegi neist, peale Trumpi, avaldas muljet?\n\nEga keegi neist v\u00e4ga muljet ei avaldanud. Jeb Bushi vastu olin algusest. Marco Rubio oli huvitava m\u00f5tteviisiga ja mulle meeldis, kuidas ta end v\u00e4ljendas. Eelk\u00f5ige olin ma kord Trumpi, kord Cruzi poolt. Trump \u00fctles alguses m\u00f5nikord lollakaid asju, millest oli aru saada, et ta on uus selles m\u00e4ngus. N\u00fc\u00fcd paistab, et ta on endale paremad n\u00f5ustajad saanud ja oma k\u00f5nekeelt muutnud.\n\nKas usud, et Trump, \u00e4rimehena, suudab USA majanduse kiiremini kasvama panna?\n\n\u00dcks inimene ei saa midagi teha, eks ole? Trumpil on vaja panna kokku tugev tiim ja seda ma usun, et ta oskab teha. Olgu see majanduses v\u00f5i \u00fcksk\u00f5ik millisel muul alal, tal on vaja valida \u00f5iged mehed ja naised. Obama administratsiooni k\u00f5ige suurem probleem on just see, et tema tiim on v\u00e4ga n\u00f5rk olnud. Kui Bernie Sanders v\u00f5i Hillary Clinton presidendiks saab, siis l\u00e4heb asi vaid hullemaks.\n\nKuidas hindad Trumpi v\u00f5imalusi novembris valimised v\u00f5ita?\n\nIga p\u00e4evaga tundub see j\u00e4rjest t\u00f5en\u00e4olisem. Ma ei uskunud, et Trump \u00fcldse vabariiklaste presidendikandidaadiks saab. Ma arvasin, et partei valib Cruzi v\u00f5i kellegi kolmanda.\n\nR\u00e4\u00e4gitakse, et vabariiklaste partei on l\u00f5hestunud? Kas see on sinu hinnangul probleem?\n\nSellest r\u00e4\u00e4gitakse k\u00fcll, aga nii demokraatide kui vabariiklaste parteid on sellised olnud juba aastak\u00fcmneid. P\u00f5him\u00f5tteliselt pole neil vahet ja nad ei tee seal Washingtonis suurt midagi. Loodetavasti t\u00e4nu Teeparteile kasvab vabariiklastest v\u00e4lja uus erakond. Ma sooviks eelk\u00f5ige, et vabariiklased muutuksid rohkem konservatiivsemaks.\n\nVaatamata Trumpi liberaalsusele oled valmis teda novembris valima?\n\nAlternatiiv on Bernie Sanders v\u00f5i Hillary Clinton. Berniel v\u00e4ga lootust ei ole, kui Hillaryt just e-mailide p\u00e4rast vangi ei panda. Muidugi h\u00e4\u00e4letan Trumpi poolt. See aasta oleks ma \u00fcksk\u00f5ik millise vabariiklase poolt h\u00e4\u00e4letanud, et Hillary ei saaks presidendiks.\n\nMiks sa ei soovi Hillaryt presidendiks?\n\nObama on juba proovinud Ameerikat Euroopa j\u00e4rgi s\u00e4ttida. N\u00fc\u00fcd r\u00e4\u00e4gib veel Bernie, et vaadake kui h\u00e4sti Rootsil ja Taanil on. Ma ei tea, kas inimesed on lollid, aga ilmselt nad ei viitsi uurida, mis toimub Euroopas. Obama, Hillary ja Bernie tahavad korrata neid samu vigu, mis Euroopa on teinud 60 aastat tagasi, mist\u00f5ttu nad on n\u00fc\u00fcd omadega h\u00e4das.\n\nTrumpi teatakse kui tehingute s\u00f5lmijat. \u00dctlesid ise ka, et me ei tea t\u00e4pselt, kes ta on. Kas Sa ei karda, et ta oleks n\u00f5us tegema tehinguid Putiniga, mis oleksid kahjulikud Eestile?\n\nEga Trump ka loll ei ole. Tema n\u00f5ustajad ei laseks teda uisap\u00e4isa Putiniga l\u00e4bir\u00e4\u00e4kima ja tehinguid tegema. Ma ei usu, et nad suurteks s\u00f5pradeks saavad. Ausalt \u00f6eldes ma ei tea, kumb Eestile parem on \u2013 Putin v\u00f5i see lagunenud Euroopa nende moslemitega.\n\nMis on sinu hinnangul Trumpi suurim n\u00f5rkus ja tugevus?\n\nTema tugevus on see, et ta \u00fctleb v\u00e4lja, mis ta m\u00f5tleb. Ta proovib mitte valetada. Mulle meeldib tema otsekohesus. N\u00f5rkus on see, et ta ei oska ennast presidendile v\u00e4\u00e4rikalt v\u00e4ljendada. Ta ei ole viisakas, \u00fctleme nii.\n\nKas s\u00f5jav\u00e4e toetamine on oluline k\u00fcsimus?\n\nSada protsenti. See on \u00fcks t\u00e4htsamaid asju. Ameerika s\u00f5jav\u00e4gi on t\u00e4nu Clintonile ja Obamale n\u00fc\u00fcd v\u00e4iksem, kui see oli 1942. aastal. Terve maailm naerab meie \u00fcle. Putin lennutab oma h\u00e4vitajaid L\u00e4\u00e4nemerel \u00fcle USA s\u00f5jalaevade ja naerab Ameerika \u00fcle. Ameerikal peab olema k\u00f5ige suurem ja k\u00f5ige tugevam s\u00f5jav\u00e4gi.\n\nKust see raha s\u00f5jav\u00e4e suurendamiseks peaks tulema?\n\nEsimene asi oleks kohe l\u00f5petada \u00e4ra aastas \u00fcheksa miljardi dollari eest illegaalsete immigrantide \u00fclalhoidmine. Obamacare tuleks t\u00e4iesti \u00e4ra l\u00f5petada, sest see on t\u00e4ielik petuskeem kindlustusandjate toetamiseks. K\u00f5ik rahad, mis s\u00f5jav\u00e4elt \u00e4ra v\u00f5etud, tuleks n\u00fc\u00fcd tagasi anda ja need summad ei ole nii suured. K\u00e4rpekohti on palju.", "article_metadata": {"SKYPE_TOOLBAR": "SKYPE_TOOLBAR_PARSER_COMPATIBLE", "viewport": "width=999", "description": "Donald Trumpist saab vabariiklaste ametlik presidendikandidaat, seda vaatamata paljudele skandaalidele ja enamike inimeste prognoosidele. Silicon Valleys elav ja t\u00f6\u00f6tav T\u00f5nu Sepp aga usub, et Trump on parim valik USA presidendi ametikohale. - DELFI", "application-name": "Delfi", "Author": "DELFI", "og": {"site_name": "Delfi", "description": "Donald Trumpist saab vabariiklaste ametlik presidendikandidaat, seda vaatamata paljudele skandaalidele ja enamike inimeste prognoosidele. Silicon Valleys elav ja t\u00f6\u00f6tav T\u00f5nu Sepp aga usub, et Trump on parim valik USA presidendi ametikohale.", "title": "Eestlasest vabariiklane Delfile: Trump on minu jaoks liiga liberaalne, aga valin teda Hillary takistamiseks", "url": "http://www.delfi.ee/a/74595145", "image": {"width": 520, "identifier": "http://g2.nh.ee/images/pix/520x360/E5RTZCPk23c/trump-74595215.jpg", "height": 360}, "article": {"author": "Fredy-Edwin Esse, USA"}, "type": "article"}, "msapplication-tooltip": "Delfi.ee uudised", "fb": {"page_id": 183280829317}, "msapplication-task": "name=Noorte h\u00e4\u00e4l;action-uri=http://noortehaal.delfi.ee/;icon-uri=http://g3.nh.ee/ico/16x16.ico?8", "msapplication-starturl": "http://www.delfi.ee/", "keywords": "Bernie Sanders, Clintonid, Donald Trump, Euroopa, Hillary Clinton, Jeb Bush, Marco Rubio, Silicon Valley, Ted Cruz, Teepartei, USA, USA president", "article": {"tag": "USA president", "published_time": 1463913695}, "msapplication-navbutton-color": "#666666", "cXenseParse": {"recs": {"category": "news/paevauudised/valismaa", "eks-site": "Delfi", "articleid": 74595145, "publishtime": "2016-05-22T13:41:35+0300"}, "eks-pagetype": "news", "pageclass": "article"}}, "_id": "\"57477af36914bd0286fcf4bb\"", "article_summary": "Ta alati ei oska enda m\u00f5tteid parimal viisil edasi anda, aga v\u00e4hemalt ta m\u00f5tleb, mis ta v\u00e4lja \u00fctleb.\nTema tugevus on see, et ta \u00fctleb v\u00e4lja, mis ta m\u00f5tleb.\nMa olen k\u00fcll registreeritud vabariiklane, aga ma alati ei n\u00f5ustu nendega.\nKas see on sinu jaoks oluline, et Trump pole poliitik?\nN\u00f5rkus on see, et ta ei oska ennast presidendile v\u00e4\u00e4rikalt v\u00e4ljendada."}