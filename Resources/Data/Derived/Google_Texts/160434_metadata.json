{"article_title": "2,1 millioner amerikanere har takket ja til Obamacare", "article_keywords": ["ikke", "21", "helseforsikring", "som", "obamacare", "vil", "ja", "til", "millioner", "det", "har", "gjennom", "er", "takket", "amerikanere"], "article_url": "http://www.vg.no/nyheter/utenriks/usa/2-1-millioner-amerikanere-har-takket-ja-til-obamacare/a/10141980/", "article_text": "Onsdag er f\u00f8rste dag med gyldig helseforsikring for de amerikanerne som har takket ja til tilbud gjennom Obamacare. Men de tekniske problemene er ikke over.\n\nDette er reformen Hvis man kj\u00f8per en helseforsikring, kan ikke forsikringsselskapene lenger sette et \u00e5rlig eller livslangt tak p\u00e5 hvor h\u00f8ye utgifter de vil dekke. Dette vil v\u00e6re spesielt viktig for personer som er diagnostisert med alvorlige sykdommer som kreft, som ofte vil ha sv\u00e6rt h\u00f8ye helseregninger.\n\nHelsereformen inkluderer rundt 30 milliarder kroner som skal gi st\u00f8tte til amerikanere som for \u00f8yeblikket ikke har noen helseforsikring.\n\nBarn som allerede har en eller annen form for sykdom, kan ikke lenger bli nektet forsikring. Unger er ogs\u00e5 dekket av foreldrenes forsikring opp til fylte 26 \u00e5r.\n\nSm\u00e5 bedrifter som kj\u00f8per helseforsikring for sine ansatte, vil nyte godt av skattefordeler.\n\nHelsereformen vil ogs\u00e5 dekke helseforebyggende behandling.\n\nEn uavhengig klagenemnd vil bli opprettet for de som f\u00f8ler at de ikke har f\u00e5tt den erstatningen de har rett p\u00e5 av forsikringsselskapet.\n\nDe som har stort behov for medisiner, for eksempel eldre, og som faller innenfor en spesiell del av helsesystemet, vil f\u00e5 tildelt 250 dollar (cirka 1500 kroner) til \u00e5 betale for reseptbelagt medisin.\n\nDet hvite hus har de siste ukene drevet en omfattende markedsf\u00f8ringskampanje for helsereformen som president Barack Obama har kjempet gjennom i USA.\n\nI oktober ble nettsidene \u00e5pnet der man kan takke ja til helseforsikring via Obamacare. Det har v\u00e6rt knyttet stor spenning til hvor mange som ville velge \u00e5 takke ja til tilbudet innen nytt\u00e5r. 1. januar 2014 er f\u00f8rste dag forsikringen vil v\u00e6re gjeldende for de som har valgt \u00e5 registrere seg i tide.\n\nTrenger syv millioner\n\nIf\u00f8lge Det hvite hus viser tallene at 2,1 millioner amerikanere s\u00e5 langt takket ja til Obamacare.\n\nYtterligere tre millioner unge amerikanere er n\u00e5 dekket gjennom sine foreldres helseforsikring.\n\nI tillegg er 3,9 millioner amerikanere funnet berettiget til \u00e5 motta helseforsikring gjennom Medicaid, if\u00f8lge NBC News.\n\nDet er mulig \u00e5 takke ja til en privat helseforsikring gjennom myndighetenes nettsider frem til 31. mars 2014.\n\nKongressens budsjettkontor har tidligere uttalt at minst syv millioner amerikanere b\u00f8r v\u00e6re innrullert gjennom Obamacare innen da, for at programmet skal v\u00e6re levedyktig.\n\nDet avviser r\u00e5dgiver Phil Schiliro ved Det hvite hus.\n\n- Det er ingen magi knyttet til tallet syv millioner. Det som er magisk er at i l\u00f8pet av desember registrerte en million amerikanere seg for helseforsikring, ikke fordi de m\u00e5tte, de risikerte ingen straff hvis de ikke gjorde det. De \u00f8nsket forsikring innen 1. januar, sier han til NBC News.\n\nTekinske problemer\n\nNettsiden healthcare.gov, som er portalen for helseforsikringen som tilbys gjennom reformen, har opplevd store tekniske problemer siden lanseringen 1. oktober.\n\nDen ble \u00e5pnet samme dag som de f\u00f8derale myndighetene stengte store deler av sin virksomhet grunnet politisk uenighet mellom partiene i Kongressen.\n\nEn rekke amerikanere som ville tegne seg som forsikringstakere ble ikke registrert.\n\n- Jeg pr\u00f8vde \u00e5 registrere meg, men myndighetenes internettsider var sprengt. Jeg kom hit for \u00e5 f\u00e5 hjelp av profesjonelle. Ogs\u00e5 de m\u00e5tte gi opp, s\u00e5 jeg m\u00e5 komme tilbake til uken, fortalte arbeidsledige Madelenie Aviles (61) til VG + i oktober.\n\nTotalt 30 millioner uforsikrede amerikanere g\u00e5r gjennom Obamacare rett til helsetjenester, men det betinger at de registrerer seg som forsikringstakere.\n\nStore apoteker vil akseptere\n\nSebelius forteller til NBC at store apoteker som CVS og Walgreens vil akseptere korttids-dekning for pasienter som kan bevise at de er innrullert i en helseforsikring gjennom myndighetenes portal, selv om registreringen ikke har g\u00e5tt gjennom.\n\nTidligere i h\u00f8st ble det meldt at minst 3,5 millioner amerikanere den siste tiden f\u00e5tt kansellert sin opprinnelige helseforsikring, og stod uten noen forsikring, grunnet de tekniske problemene.\n\nObama beklaget tidligere i h\u00f8st problemene for alle som hadde fors\u00f8kt \u00e5 registrere seg.\n\n1. mars 2014 utl\u00f8per fristen for \u00e5 registrere seg som forsikringstaker gjennom myndighetens portal denne gang.\n\nNeste mulighet er november 2014, for \u00e5 v\u00e6re dekket fra 1. januar 2015.\n\nLang vei\n\nAllerede i 2010 ble Obamas helsereform vedtatt av Kongressen, uten noe st\u00f8tte fra Republikanerne. Den inneb\u00e6rer blant annet at over 30 millioner amerikanere skal inkluderes i de n\u00e5v\u00e6rende forsikringsordningene og var den st\u00f8rste endringen i helsevesenet i USA siden programmet Medicare ble opprettet i 1965.\n\nReformen tok sikte p\u00e5 \u00e5 gj\u00f8re det ulovlig \u00e5 nekte forsikring til folk som allerede har helseplager. I tillegg skulle det bli lettere for amerikanere \u00e5 sammenligne ulike forsikringer f\u00f8r de kj\u00f8per dem. De med lavere inntekt kunne f\u00e5 st\u00f8tte til \u00e5 dekke forsikringspremier.", "article_metadata": {"description": "Onsdag er f\u00f8rste dag med gyldig helseforsikring for de amerikanerne som har takket ja til tilbud gjennom Obamacare. Men de tekniske problemene er ikke over.", "title": "2,1 millioner amerikanere har takket ja til Obamacare", "og": {"site_name": "VG", "description": "Onsdag er f\u00f8rste dag med gyldig helseforsikring for de amerikanerne som har takket ja til tilbud gjennom Obamacare. Men de tekniske problemene er ikke over.", "title": "2,1 millioner amerikanere har takket ja til Obamacare", "url": "http://www.vg.no/nyheter/utenriks/artikkel.php?artid=10141980", "image": "http://1.vgc.no/drpublish/images/article/2014/01/01/23053871/1/834x445/2031523.jpg", "type": "article"}, "twitter": {"description": "Onsdag er f\u00f8rste dag med gyldig helseforsikring for de amerikanerne som har takket ja til tilbud gjennom Obamacare. Men de tekniske problemene er ikke over.", "title": "2,1 millioner amerikanere har takket ja til Obamacare", "url": "http://www.vg.no/nyheter/utenriks/artikkel.php?artid=10141980", "app": {"url": {"ipad": "vg.no:///a/10141980", "iphone": "vg.no:///a/10141980", "googleplay": "vg.no:///a/10141980"}, "country": "NO", "name": {"ipad": "VG", "iphone": "VG", "googleplay": "VG"}, "id": {"ipad": 381071021, "iphone": 381071021, "googleplay": "com.agens.android.vgsnarvei"}}, "image": "http://1.vgc.no/drpublish/images/article/2014/01/01/23053871/1/834x445/2031523.jpg", "card": "summary"}, "al": {"web": {"url": "http://www.vg.no/a/10141980/"}, "android": {"url": "vg.no:///a/10141980", "app_name": "VG", "package": "com.agens.android.vgsnarvei"}, "ios": {"url": "vg.no:///a/10141980", "app_store_id": 381071021, "app_name": "VG"}}, "fb": {"admins": 521285702, "app_id": 152316758161786, "pages": 137059286994}, "apple-itunes-app": "app-id=381071021, affiliate-data=&uo=4&at=10lugu, app-argument=http://www.vg.no/nyheter/utenriks/usa/2-1-millioner-amerikanere-har-takket-ja-til-obamacare/a/10141980/", "apple-mobile-web-app-status-bar-style": "#2b2b2b", "google-play-app": "app-id=com.agens.android.vgsnarvei", "google-site-verification": "MLm3DHfNZRq9rzqHRktoUtYV0ZBtYfImmmqKByf_RJM", "article": {"publisher": "https://www.facebook.com/vgnett"}, "msapplication-navbutton-color": "#2b2b2b", "theme-color": "#2b2b2b"}, "article_summary": "Helsereformen inkluderer rundt 30 milliarder kroner som skal gi st\u00f8tte til amerikanere som for \u00f8yeblikket ikke har noen helseforsikring.\nOnsdag er f\u00f8rste dag med gyldig helseforsikring for de amerikanerne som har takket ja til tilbud gjennom Obamacare.\nTrenger syv millionerIf\u00f8lge Det hvite hus viser tallene at 2,1 millioner amerikanere s\u00e5 langt takket ja til Obamacare.\nDet har v\u00e6rt knyttet stor spenning til hvor mange som ville velge \u00e5 takke ja til tilbudet innen nytt\u00e5r.\nDet er mulig \u00e5 takke ja til en privat helseforsikring gjennom myndighetenes nettsider frem til 31. mars 2014."}