Barrack Obama. Foto: EVAN VUCCI

NEW YORK

Det ser ut som vilket tråkigt konferensrum som helst. Gula väggar, lysrör i taket, storbildsskärm på väggen, högtalartelefon på långbordet. Kontoret längs 33:e gatan på Manhattan ligger ett stenkast från Empire State Building och några kvarter från storfinansens Rockefeller Center.

Men den här konferensen handlar inte om Wall Street, aktier eller storbanker. Här håller Care for the Homeless styrelsemöte. Välgörenhetsorganisationen bildades 1984 och erbjuder vård och läkemedel till New Yorks hemlösa. Enligt en annan organisation, Coalition for the Homeless, hyser stans olika härbärgen över 50000 människor.

Bland dem är brist på sjukvård ett stort problem, och det är svårt att nå ut med information om de tjänster som Care for the Homeless erbjuder. Inte minst till unga.

Annons X

– Dessa unga människor, de blir höga på kokain, meth, acid, vad som helst som de får tag på. Inte bryr sig de om sjukvård, säger David Broxton, 76 år, till SvD.

Ända upp i 50-årsåldern söp han själv och använde droger, ända tills han fick ett PSA-test utfört av Care for the Homeless som visade att han hade cancer. Sjukdomen var i ett tidigt stadium, han fick behandling och blev frisk. Han har varit med i organisationen i 13 år nu och rör inga droger.

– Nu är jag i perfekt form, säger David Broxton. Jag engagerar mig för att ge någonting tillbaka som tack.

CHEFREDAKTÖRENS NYHETSBREV – veckans bästa journalistik från SvD direkt i mejlkorgen Jag godkänner härmed SvD:s användarvillkor samt SvD:s personuppgiftspolicy. Anmäl dig här

Denna dag diskuterar ledamöterna i Care for the Homeless ”client leader board”, en understyrelse för att ta vara på övriga medlemmars intressen, vilka insatser de borde göra för att fler av stadens många hemlösa ska få upp ögonen för hälsa och hygien. På amerikanskt vis har någon köpt in pizza med salami och läsk som äts i riklig mängd under diskussionerna.

Den 21 december är Hemlösas dag i USA, och här ser ledamöter-na en chans.

– Vi borde gå ut i kylan och ställa upp oss. Kanske får vi på det sättet folks uppmärksamhet, funderar David Broxton.

Och behovet av uppmärksamhet och donationer är stort hos landets välgörenhetsorganisationer. Sjukvård finns det gott om i USA, men det är hur den ska betalas som är problemet för människor utan god inkomst. Det är detta som Affordable Care Act, eller Obamacare som den kallas, delvis ska ändra på när reformen med obligatorisk försäkring väl träder i kraft.

Opinionsundersökningar har senaste året gett en något splittrad bild av vad folk egentligen tycker om Obamacare. Sprickan löper förstås inte minst mellan demokrater och republikaner, där de senare vill riva upp reformen. Fakta om Obamacare blandas regelmässigt ihop med åsikter i debatten. Och frågan är också hur många människor på samhällets absoluta botten som reformen verkligen kan hjälpa.

Garrett McMahan har också varit hemlös och värvades till Care for the Homeless av David Broxton. Han är säker på sin sak.

– Det är lögn som det står i tidningarna att alla ogillar Obamacare. Lögn! Gå inte på det, säger Garrett McMahan med emfas.

David Broxton för sin del har vården som Care for the Homeless erbjöd att tacka för att han är i livet i dag.

Hur var ditt eget liv tidigare?

– Det var ett dåligt liv. Jag blev hög och drack sprit och rände runt med dåliga fruntimmer som ledde mig på villovägar, säger David Broxton.

– Men, lägger han till, jag fick i alla fall ut lite sex av det hela.