(© Getty images) Il presidente degli Usa Barack Obama ammette gli errori della riforma sanitaria.

Alla fine ha dovuto capitolare.

Accerchiato dai repubblicani e schiacciato dalla rabbia dei democratici, il presidente degli Usa Barack Obama ha parlato dell'Affordable care act, meglio noto come Obamacare, solo quando non era possibile tacere oltre.

Deluso, se non mortificato, dal lancio disastroso delle nuove assicurazioni - il sito inceppato ha impedito di acquistare le polizze online, lasciando scoperti milioni di americani - il presidente ha ammesso di essere «molto deluso di come sono andate le cose».

BLACK OUT INFORMATICO. Per salvare il salvabile, la Casa Bianca ha proposto la cosa più elementare che si potesse trovare: permettere per un altro anno di conservare la vecchia polizza a chi nel primo mese non è riuscito a entrare nel nuovo programma sanitario. E non sono pochi: si attendevano 1 milione di acquisti, ma soltanto 100 mila cittadini sono passati al nuovo piano sanitario.

LA RIFORMA PASTICCIATA. Conservare la vecchia polizza non è comunque un piano semplice. E i repubblicani hanno riproposto l'idea - già al centro della battaglia dello shutdown (lo stop di uffici e servizi pubblici) - di togliere i finanziamenti all'Obamacare, rimandandone la piena entrata in vigore almeno al 2015.

Decine di milioni di elettori democratici sono inferociti e in vista ci sono le elezioni di Midterm del 2014. Obama, che dal suo insediamento ha puntato tutto sul diritto all'assistenza medica per tutti gli americani, è distrutto.

Poco più di 100 mila iscritti su 1 milione di domande: il flop dell'Obamacare

(© Ansa) Un supporter della riforma sanitaria Obamacare.

All'estero le rivelazioni sullo spionaggio di massa degli Usa hanno indebolito l'inquilino della Casa Bianca, in una posizione di forte imbarazzo con gli altri big del mondo.

Ma in patria il quadro è altrettanto avvilente: l'amministrazione democratica non fa che scusarsi, sinceramente addolorata, per i problemi tecnici della piattaforma HealthCare.org, che dal 1 ottobre ha avuto gravi e irrisolte insufficienze di software, permettendo la registrazione di poco più di 100 mila beneficiari dei due pacchetti di assistenza per anziani e poveri.

OBAMA FA MEA CULPA. «Non sono stato informato che il sito per l'Obamacare avrebbe avuto problemi tecnici», si è giustificato pubblicamente il presidente degli Usa, «anch'io non sono contento per com'è andata e provo un senso di profonda frustrazione».

«Farò di tutto per rimediare a questo problema e riconquistare la fiducia degli americani. Non c'è dubbio che la strada da me approntata si sia rivelata inequivocabilmente inaccurata», ha ammesso Obama, quasi umiliandosi di fronte all'opinione pubblica.

Peccato che poi, ha commentato il New York Times, «ne sia uscito con una proposta modesta e anche falsa, auto-infliggendosi una ferita politica».

OSTRUZIONISMO REPUBBLICANO. Chi lavora al governo e in Congresso, è ben cosciente che, nell'attesa, gli americani in fila per entrare nella riforma sanitaria, non possono conservare il vecchio programma, come invece promesso da Obama.

La Casa Bianca studia di ritoccare la legge, intervenendo per via amministrativa. Ma i repubblicani sono contrari a questa forzatura, su una materia di competenza parlamentare. «Non credo che le modifiche annunciate si possano disporre con ordinanze dell'esecutivo. Serve un voto al Congresso», ha dichiarato il portavoce repubblicano della Camera John Boehner.

Boicottato dai repubblicani e pressato dai Clinton: l'assedio al presidente

(© Getty images) Barack Obama con il pigmalione Bill Clinton, in un dibattito all'Onu.

Tanto meno le compagnie private assicurative vedono rosa.

Ci fosse anche il via libera - non scontato - istituzionale, per gli americani si preannuncia un'impennata dei prezzi delle polizze.

«Cambiare le regole in corso d'opera, dopo che i piani per la sanità erano già entrati in possesso dei requisiti di legge potrebbe destabilizzare il mercato del settore», hanno fatto sapere dall'Associazione di categoria delle società assicurative (Ahip), «i premi erano stati stimati su un regime transitorio e, prevedibilmente, con i rientri si alzeranno. Ci sono poche scelte per i consumatori».

Uno scenario del genere è previsto anche dalla Commissione nazionale che fissa gli standard assicurativi (Naic), punto di riferimento anche per il sistema statale americano, e dalle organizzazioni indipendenti del settore.

CROLLO DI POPOLARITÀ. Per riparare a quest'altro guaio, la pezza che può suggerire Obama è rimborsare i cittadini dalle compagnie private, sollevando una nuova guerra politica.

La popolarità del presidente è in calo drastico: solo il 39% degli americani, secondo l'ultimo sondaggio della Quinnipiac University, lo appoggia nelle sue politiche. Per ottobre 2014, i compagni democratici temono la slavina del Midterm. E, per fermare l'emorragia di voti, persino il clan dei Clinton, supporter incrollabile dell'Obamacare, ha messo Obama al muro: «Mantieni le tue promesse ai cittadini, anche a costo di modificare l'impianto normativo della riforma», ha incalzato l'amico e pigmalione Bill.

Poche settimane prima, la moglie Hillary (in odore di candidatura presidenziale) aveva spronato l'inquilino della Casa Bianca, «a fare chiarezza» sul Datagate.

IL SILENZIO DEL GRAN CAPO. Anche allora, Obama si era chiuso in un silenzio inerte, incapace di reagire. La stampa straniera lo descrive ormai come un «presidente delle idee», pieno di belle intenzioni, ma così poco pragmatico da scontrarsi continuamente la realtà.

Mai Obama avrebbe voluto una débâcle sanitaria. Eppure il caos - non solo informatico - era largamente prevedibile: programmando con efficienza la campagna di registrazione, prevenirlo era possibile.

Con scarsa concretezza, ha sempre sostenuto che chi non voleva le polizze riformate, poteva tenersi le vecchie. Invece è proprio la sua legge a far decadere automaticamente, a gennaio 2014, i pacchetti che non coprono le spese mediche di lungo periodo.

Che pasticcio, presidente.