{"article_title": "Segway og sjokkb\u00f8lger fra Washington til Tyrifjorden -smp.no/meninger \u2013 Debatt \u00c5lesund, Sunnm\u00f8re og Nordvestlandet.", "article_keywords": ["tyrifjorden", "sjokkblger", "en", "som", "lesund", "og", "smpnomeninger", "washington", "sunnmre", "nordvestlandet", "til", "p", "det", "den", "om", "har", "segway", "er"], "article_url": "http://www.smp.no/meninger/kommentar/article8394027.ece", "article_text": "Selvsagt er det altfor lett \u00e5 ironisere en smule over v\u00e5re fremste politikeres f\u00f8rste sm\u00e5 drypp fra regjeringsforhandlingene. S\u00e5 lett at man b\u00f8r la det v\u00e6re.\n\nFram til i g\u00e5r, da skolepolitikken kom p\u00e5 bordet, var de mest betydningsfulle nyhetene fra regjeringsforhandlingene v\u00e6rt at vi skal f\u00e5 proffboksing p\u00e5 norsk jord, segway p\u00e5 norske veier og flere sn\u00f8skutere i norsk utmark. For noen er dette saker som engasjerer sterkt. Andre vil kanskje hevde at betydningsl\u00f8sheten er det mest markante trekket ved disse nyhetene.Likevel er det slik at blant denne ukas store politiske begivenheter st\u00e5r budsjettdragkampen i USA og de norske regjeringsforhandlingene side ved side \u2013 i alle fall i norske medier. Innsatsen er forskjellig, men i begge saker handler det om et politisk spill om makt, publikums gunst og v\u00e5r velferd.\n\nBudsjettl\u00f8st\n\nTirsdag denne uka troppet forhandlerne fra Fremskrittspartiet og H\u00f8yre opp p\u00e5 Sundvolden hotell ved Tyrifjorden. Samme dag, noen tidssoner borte, stenges det offentlige USA ned. Verdens gjenv\u00e6rende supermakt st\u00e5r uten budsjett fordi de folkevalgte heller ikke klarte \u00e5 bli enige om et nytt provisorisk budsjett for nasjonen.\n\nOffentlig ansatte permitteres eller f\u00e5r utsatt l\u00f8nnsutbetalingen. Nasjonalparker og museer stenges. Nasjonens romfartsstolthet, NASA, permitterer n\u00e6r alle sine ansatte og det samme gj\u00f8r skattevesenet.Bakgrunnen er at de republikanske folkevalgte som har flertall i Representantenes hus i Kongressen pr\u00f8ver \u00e5 blokkere president Barack Obamas store helsereform. De kan ikke klare \u00e5 vinne fram mot presidentens vetorett og det demokratiske flertallet i Senatet. Likevel har de med Tea Party-fraksjonen i spissen st\u00e5tt steilt p\u00e5 sitt og mot presidenten og hans \u00abAffordable Care Act\u00bb, eller Obamacare som helsereformen ogs\u00e5 kalles.\n\nTull med tall\n\nTidligere president George W. Bush skal en gang ha sagt f\u00f8lgende: \u00abDet er helt klart et budsjett. Det er fullt av tall her\u00bb. Obama er alts\u00e5 ikke den f\u00f8rste president som har problemer med budsjetter.\n\nHans demokratiske forgjenger, Bill Clinton, var ogs\u00e5 ute i r\u00f8ff sj\u00f8 i sine feider med Newth Gingrich. De to m\u00e5lte krefter, og ogs\u00e5 den gangen var budsjettbalansen brekkstanga i en t\u00f8ff maktkamp. Det endte i to nedstengninger i 1995 og 1996.Samlet varte de i nesten en m\u00e5ned. Det er fortsatt uenighet om hva som endte dem. Noen peker p\u00e5 det enorme presset fra publikum, mens andre mener at republikanerne klarte \u00e5 presse Clinton i sp\u00f8rsm\u00e5let om budsjettbalansen.\n\nOndt blod\n\nDet kan synes som Obama og den sittende Kongressen har en r\u00f8ffere veg til m\u00e5l n\u00e5. Ondt blod preger fortsatt striden. Forholdet mellom USAs \u00f8verste ledere synes fortsatt fullt av bitterhet, selv om republikanernes leder i representantenes hus, John Boehner, i g\u00e5r oppfordret partikollegene til et bredt budsjettforlik.\n\nSp\u00f8rsm\u00e5let om helsereformen l\u00e5ser partene i prinsipper som gj\u00f8r det tyngre \u00e5 finne kompromisser. \u00abDet finnes to veier til politisk fremgang: \u00e5 tilpasse seg, eller gi etter\u00bb, sa den tidligere tyske kansleren Konrad Adenauer en gang. Her er det f\u00e5 tegn p\u00e5 at de stridende er villige til \u00e5 gi seg eller \u00e5 gi etter.Obama er ikke innstilt p\u00e5 \u00e5 vrake eller svekke ett av hans st\u00f8rste politiske prosjekter. Helsereformen er kanskje Obamas signatur i historieb\u00f8kene. P\u00e5 ytterste h\u00f8yre i republikanernes leir tar retorikken mot den samme reformen n\u00e6rmest religi\u00f8se overtoner. Blant republikanernes flertall er det ogs\u00e5 i f\u00f8lge kommentatorer langt flere \u00abhardlinere\u00bb enn i 1996.\n\nSjokkb\u00f8lger\n\nUSAs \u00f8konomi har v\u00e6rt p\u00e5 bedringens veg etter finanskrisen. Men den \u00f8konomiske krisen har de siste \u00e5rene hatt en slem tendens til \u00e5 bli avl\u00f8st av politiske kriser med fare for alvorlige \u00f8konomiske sjokkb\u00f8lger som sl\u00e5r langt ut over landets grenser.\n\nOgs\u00e5 denne gangen truer det m\u00f8rkere skyer i horisonten enn selve nedstengning av offentlige arbeidsplasser og tjenester. Den samme striden kan ogs\u00e5 f\u00f8re til at gjeldstaket (grensen for hvor mye USA kan l\u00e5ne ved \u00e5 selge obligasjoner) ikke blir hevet. Fristen er 17 oktober.Feiler man her, kan den politiske bitterheten og manglende kompromissviljen mellom Det hvite hus og Kongressen f\u00e5 dramatiske konsekvenser langt utenfor landets grenser. Da kan b\u00f8lgene fra striden ogs\u00e5 bli merkbare langs Tyrifjordens strender.Trues tilliten til at amerikanerne er i stand til \u00e5 betjene sin gjeld, trues tilliten b\u00e5de til dollaren og amerikanske statsobligasjoner. Da rokkes tilliten til noen av de grunnleggende fundamentene for det globale finansielle systemet. Det amerikanske finansdepartementet og Det internasjonale valutafondets toppsjef advarer begge mot at en slik situasjon kan utl\u00f8se en global \u00f8konomisk katastrofe.\n\nS\u00e5rbar \u00f8konomi\n\nForel\u00f8pig ser det ikke ut til at striden i Washington har f\u00e5tt noen hovedrolle i forhandlingene p\u00e5 Sundvolden hotell. Kanskje skyldes det h\u00f8y tillit til at amerikanerne klarer \u00e5 l\u00f8se floken i siste \u00f8yeblikk. Trolig vil det ogs\u00e5 skje, siden konsekvensene av en manglende l\u00f8sning blir for store.\n\nLikevel b\u00f8r heller ikke regjeringsforhandlerne ta lett p\u00e5 det som skjer i USA. Det politiske spillet har allerede begynt \u00e5 f\u00e5 \u00f8konomiske konsekvenser, slik det fikk i 2011 da b\u00f8rsen falt med 10 prosent. F\u00f8r den kommende regjeringen graver altfor dypt i lommene p\u00e5 spanderbuksene, b\u00f8r de ta inn over seg hvor skj\u00f8r verdens\u00f8konomien fremdeles er.Som et lite land med en \u00e5pen \u00f8konomi har vi langt mer til felles med amerikanerne enn \u00f8nsket om \u00e5 kj\u00f8re en tohjult segway langs veiene.", "article_metadata": {"description": "Siv og Erna lover \u00e5 heve noen forbud i Norge. I USA st\u00e5r kampen om \u00e5 heve gjeldstaket. Det er et dr\u00f8yt stykke fra Capitol Hill til Tyrifjorden.", "og": {"site_name": "smp.no", "title": "Segway og sjokkb\u00f8lger fra Washington til Tyrifjorden", "locale": "nb_NO", "image": "http://www.smp.no/frapapir/article8394025.ece/BINARY/w980/99spxsy1ec92a.jpg", "url": "http://www.smp.no/meninger/kommentar/article8394027.ece", "type": "article"}, "msapplication-TileColor": "#0173b1", "robots": "all,index", "system": "PolarisWeb,2.0,art", "fb": {"app_id": 605297836253075}, "msapplication-TileImage": "http://static.polarismedia.no/skins/prod/publication/smp/gfx/msfavicon.png", "google-site-verification": "PGfxAthnPbX5lg5EdfSZrz-ND0fSsfJ-OH2GV1ElujE", "keywords": "nyheter,nyhende,\u00e5lesund,sunnm\u00f8re", "article": {"published_time": "2013-10-05T01:00:00+01:00", "modified_time": "2013-10-05T20:03:32+01:00", "author": "Jan Erik R\u00f8svik"}, "cXenseParse": {"recs": {"articleid": 8394027, "recommending": "true", "recommendable": "true"}, "smp-importance": 0, "title": "Segway og sjokkb\u00f8lger fra Washington til Tyrifjorden", "smp-access": "free"}, "publication": "smp"}, "_id": "\"57477af36914bd0286fced43\"", "article_summary": "Likevel b\u00f8r heller ikke regjeringsforhandlerne ta lett p\u00e5 det som skjer i USA.\nDe kan ikke klare \u00e5 vinne fram mot presidentens vetorett og det demokratiske flertallet i Senatet.\nInnsatsen er forskjellig, men i begge saker handler det om et politisk spill om makt, publikums gunst og v\u00e5r velferd.\nDet amerikanske finansdepartementet og Det internasjonale valutafondets toppsjef advarer begge mot at en slik situasjon kan utl\u00f8se en global \u00f8konomisk katastrofe.\nOndt blodDet kan synes som Obama og den sittende Kongressen har en r\u00f8ffere veg til m\u00e5l n\u00e5."}