Republikanerne i USA fortsætter arbejdet med at sætte en stopper for præsident Barack Obamas sundhedsreform, kendt som Obamacare.

I en ny afstemning tirsdag har politikerne i Repræsentanternes Hus stemt for, at Obamacare skal ophæves. Afstemningens resultat lyder 239 for og 186 imod en ophævelse af reformen, oplyser NBC News.

Læs også: Obamas hjertebarn til eksamen: Syv millioner har meldt sig til ObamaCare

Samtlige demokrater og tre republikanere stemte imod forslaget.

Er 67. gang lykkens gang?

Det er 67. gang, at Republikanerne har forsøgt at omgøre i hvert fald dele af den omstridte sundhedsreform. Det er fjerde gang, at Repræsentanternes Hus har stemt for helt at skrotte reformen, skriver NBC.

Politikerne i Repræsentanternes Hus har ifølge Reuters helt konkret stemt for at droppe Obamacare og i stedet finde et alternativ, der kan erstatte reformen.

Læs også: Obama advarer Kongressen: Jeg kommer til at gøre ting, I ikke bryder jer om

Præsident Obama har tidligere gjort grin med Republikanernes vedholdende forsøg på at sætte en kæp i hjulet på reformen og sagt, at det overhovedet ikke giver mening.

- Jeg ved ikke, om det er gang nummer 55 eller 60, at de (Republikanerne, red.) stemmer om det her. Men jeg har stillet dette spørgsmål før: Hvorfor står det her øverst på deres dagsorden? At sørge for, at mennesker, der ikke har en sundhedsforsikring, heller ikke får det, sagde Obama tidligere tirsdag ifølge AFP.

Skal også gennem senatet

Senatet ventes også at skulle stemme for ophævelsen af Obamacare, men der er endnu ikke fastsat en dato for afstemningen.

Formanden for Repræsentanternes Hus, John Boehner, har tidligere slået fast, at han vil gå benhårdt efter at ophæve Obamacare.

Modsat har præsident Obama gjort det klart, at han vil nedlægge veto imod det, skulle Kongressen ende med at stemme for ophævelsen.

/ritzau/