Obamacare. Un giudice contesta i costi per finanziarla

13-05-2016

NEW YORK. Potrebbe essere l'ultima grana di Barack Obama alla Casa Bianca. Un giudice federale ha definito "incostituzionale" la spesa del governo per finanziare l'Obamacare, l'unica vera grande riforma realizzata dal presidente. E forse proprio per questo la più odiata dalla destra americana, che in più riprese ha tentato di sabotarla. Con la promessa di abrogarla una volta riconquistata la presidenza. Non a caso la sentenza di illegittimità arriva in seguito a una causa intentata dai repubblicani in Congresso, quelli che siedono alla Camera dei Rappresentanti. E potrebbe ora infiammare anche la campagna elettorale per le presidenziali.

"Si tratta di una decisione senza precedenti", ha commentato il portavoce della Casa Bianca, Josh Earnest, che parla dell'ennesimo tentativo di riaccendere "una battaglia politica" attorno alla riforma. "Ma alla fine - assicura Earnest - i repubblicani perderanno". Sarà la sentenza in appello a porre la parola fine ala vicenda, in un modo o nel'altro.

Intanto la decisione presa nelle ultime ore mette in discussione in particolare i circa 175 miliardi di dollari di finanziamenti sborsati dal governo per rimborsare le compagnie di assicurazione, per compensarle delle minori entrate dovute al taglio dei contributi previsto per le persone più disagiate.

Nel ricorso della Camera (a maggioranza repubblicana) si sostiene come questa cifra non sia mai stata autorizzata dal Congresso che, anzi, ha anche negato la richiesta in questo senso avanzata dall'amministrazione. Quest'ultima, quindi, avrebbe ecceduto nell'esercizio della sua autorità così come fissata dalla Costituzione.

La difesa del governo si basa sull'affermazione che i soldi usati per l'Obamacare fanno parte di stanziamenti precedentemente approvati dal Congresso. Al di là della battaglia legale, in ballo c'è un pezzo consistente dell'eredità di Barack Obama, che con la sua controversa riforma sanitaria ha comunque esteso la copertura assicurativa a milioni di americani introducendo anche forme di protezione per i cittadini più deboli.

Un'annotazione di non poco conto, poi, è che la giudice che ha sentenziato contro l'Obamacare è di area repubblicana e fu nominata da George W.Bush nel 2002.