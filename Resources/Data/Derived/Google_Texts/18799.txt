New York – Republikanci­ v kongresu že več kot pet let poskušajo zrušiti Obamacare, reformo zdravstvenega zavarovanja predsednika Baracka Obame. Načrt je preprost, uporabljajo vse prijeme, ki se jih lahko domislijo, in upajo, da bo kateri uspešen. Ob zadnjem napadu na najrevnejše jim je posijal žarek upanja.

Desnica je bila doslej neuspešna kljub večini v obeh domovih senata in celo ob konservativni večini na vrhovnem sodišču. Najkonservativnejši deli republikanske stranke so še vedno ogorčeni zaradi predsednika vrhovnega sodišča Johna Robertsa, ker pred štirimi leti ni glasoval za razgradnjo zakona o dostopni oskrbi, kot se uradno imenuje reforma, ampak jo je poimenoval davek ter ji omogočil preživetje. Vero v sodni sistem jim je v četrtek povrnila zvezna sodnica iz Washingtona Rosemary Collyer, ko je sklenila, da bi morala vlada za več milijard dolarjev vredne olajšave zavarovalnicam, s katerimi jih spodbuja, da ponujajo nižja zavarovanja za revne, vsako leto dobiti odobritev kongresa.

Odločitev za zdaj ne bo imela neposrednega učinka na izvajanje zakona, saj je sodnica, ki jo je imenoval prejšnji predsednik George Bush mlajši, v pričakovanju vladne pritožbe zdržala njeno veljavnost. Pritožbeno sodišče lahko zavrne odločitev ali celo ugotovi, da poslanska zbornica niti nima pravne podlage za tožbo. Toda nova pravna bitka je pripomogla k zbiranju črnih oblakov nad reformo, največjim dosežkom Obamovega ­predsedovanja.