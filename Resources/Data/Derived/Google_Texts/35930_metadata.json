{"article_title": "Sanit\u00e0: Obama, sarebbe cinico lasciare milioni americani senza assistenza", "article_keywords": ["sanit", "gli", "sarebbe", "degli", "che", "la", "sanitaria", "di", "assistenza", "americani", "una", "milioni", "sgravi", "il", "cinico", "senza", "lasciare", "obama"], "article_url": "http://www.panorama.it/scienza/salute/sanita-obama-sarebbe-cinico-lasciare-milioni-americani-senza-assistenza/", "article_text": "Washington, 10 giu. (AdnKronos Salute) - Barack Obama difende a spada tratta l''Obamacare', la riforma che nelle prossime settimane potrebbe essere smontata da una sentenza della Corte Suprema che lascerebbe milioni di americani senza assicurazione sanitaria. \"Mi sembra cos\u00ec cinico voler togliere l'assistenza sanitaria a milioni di persone, punire altri milioni con costi pi\u00f9 alti e smontare quello che \u00e8 diventata parte del tessuto dell'America\", ha detto il presidente americano in un lungo e appassionato discorso alla Catholic Health Association.\n\nUn discorso in cui Obama ha ricordato come nei suoi 5 anni di vita la riforma sanitaria, pur essendo obiettivo di \"continui attacchi ideologici tesi a rovesciarla\", sia diventata una realt\u00e0 nella vita degli americani. \"Ora non parliamo pi\u00f9 solo di una legge, di teoria, dell'Affordable Care Act e dell'Obamacare - ha aggiunto - Questa \u00e8 una realt\u00e0 che le persone stanno sperimentando giorno per giorno. E la loro vita migliora\".\n\nLe parole di Obama confermano la preoccupazione con cui il presidente e l'amministrazione sta vivendo l'attesa per il pronunciamento dei sommi giudici, che dovr\u00e0 arrivare entro la fine del mese, sulla costituzionalit\u00e0 degli sgravi fiscali garantiti dalla legge agli americani che hanno acquistato l'assicurazione sanitaria sul sito di 'scambi' dell'Obamacare.\n\nSe la Corte dovesse dichiarare gli sgravi incostituzionali, sarebbero a rischio le coperture sanitarie di 6,4 milioni di americani con redditi bassi o medio-bassi che grazie all'Obamacare hanno potuto per la prima volta avere un'assicurazione sanitaria. A risentirne saranno soprattutto gli Stati a guida repubblicana, perch\u00e9 gli Stati democratici hanno creato i propri mercati di scambio delle assicurazioni che non sarebbero interessati dalla sentenza della Corte.\n\nE cos\u00ec la cosa potrebbe trasformarsi in un vero e proprio incubo per i leader repubblicani, che temono che una possibile vittoria ideologica diventi per loro un boomerang alle prossime elezioni in tutti gli Stati dove gli americani si vedrebbero negata gli sgravi fiscali. Un recente sondaggio mostra infatti come la maggioranza degli americani, il 55%, non vuole che la Corte Suprema tocchi l'Obamacare. Solo il 38% vorrebbe la sospensione degli sgravi fiscali.\n\nIn attesa della decisione della Corte, quindi, a Washington si vive una situazione paradossale in cui i democratici sono fiduciosi nel fatto che alla fine, se il pronunciamento sar\u00e0 contrario all'Obamacare, saranno i repubblicani a rischiare di pi\u00f9. Tanto che la maggioranza repubblicana ha gi\u00e0 presentato diversi progetti di legge con cui rispondere a un'eventuale emergenza, approvando un prolungamento temporaneo degli sgravi. Magari fino al 2016, anno delle prossime elezioni.", "article_metadata": {"generator": "WordPress 3.9.1", "Author": "ADNKRONOS", "og": {"site_name": "Panorama", "description": "Washington, 10 giu. (AdnKronos Salute) - Barack Obama difende a spada tratta l''Obamacare', la riforma che nelle prossime settimane potrebbe essere smontata da una sentenza della Corte Suprema che lascerebbe milioni di americani senza assicurazione sanitaria. \"Mi sembra cos\u00ec cinico voler togliere l'assistenza sanitaria a milioni di persone, punire altri milioni con costi pi\u00f9 alti \u2026", "title": "Sanit\u00e0: Obama, sarebbe cinico lasciare milioni americani senza assistenza - Panorama", "locale": "it_IT", "image": "https://fbcdn-sphotos-b-a.akamaihd.net/hphotos-ak-xpa1/t1.0-9/149394_10150934875028276_2036932421_n.jpg", "url": "http://www.panorama.it/scienza/salute/sanita-obama-sarebbe-cinico-lasciare-milioni-americani-senza-assistenza/", "type": "article"}, "twitter": {"domain": "Panorama", "description": "Washington, 10 giu. (AdnKronos Salute) - Barack Obama difende a spada tratta l''Obamacare', la riforma che nelle prossime settimane potrebbe essere smontata da una sentenza della Corte Suprema che lascerebbe milioni di americani senza assicurazione sanitaria. \"Mi sembra cos\u00ec cinico voler togliere l'assistenza sanitaria a milioni di persone, punire altri milioni con costi pi\u00f9 alti [\u2026]", "title": "Sanit\u00e0: Obama, sarebbe cinico lasciare milioni americani senza assistenza - Panorama", "image": {"src": "https://fbcdn-sphotos-b-a.akamaihd.net/hphotos-ak-xpa1/t1.0-9/149394_10150934875028276_2036932421_n.jpg"}, "creator": "@panorama_it", "site": "@panorama_it", "card": "summary_large_image"}, "robots": "noydir", "article": {"publisher": "https://www.facebook.com/panorama.it", "section": "Salute", "published_time": "2015-06-10T19:04:00+00:00"}, "viewport": "width=device-width, initial-scale=1.0, maximum-scale=1, user-scalable=no"}, "article_summary": "Un recente sondaggio mostra infatti come la maggioranza degli americani, il 55%, non vuole che la Corte Suprema tocchi l'Obamacare.\n(AdnKronos Salute) - Barack Obama difende a spada tratta l''Obamacare', la riforma che nelle prossime settimane potrebbe essere smontata da una sentenza della Corte Suprema che lascerebbe milioni di americani senza assicurazione sanitaria.\nTanto che la maggioranza repubblicana ha gi\u00e0 presentato diversi progetti di legge con cui rispondere a un'eventuale emergenza, approvando un prolungamento temporaneo degli sgravi.\n\"Ora non parliamo pi\u00f9 solo di una legge, di teoria, dell'Affordable Care Act e dell'Obamacare - ha aggiunto - Questa \u00e8 una realt\u00e0 che le persone stanno sperimentando giorno per giorno.\nSolo il 38% vorrebbe la sospensione degli sgravi fiscali."}