{"article_title": "2014, negli Usa il pendolo oscilla a destra", "article_keywords": ["non", "destra", "usa", "la", "di", "nel", "da", "oscilla", "della", "del", "il", "negli", "pi", "pendolo", "che"], "article_url": "http://www.europaquotidiano.it/2014/01/05/2014-nel-usa-il-pendolo-oscilla-a-destra/", "article_text": "In questo momento i sondaggi sono favorevoli ai repubblicani tanto che i dem temono di perdere la maggioranza al senato. Le elezioni di mezzo termine saranno decisive per definire il ciclo politico che seguir\u00e0 la conclusione della presidenza Obama\n\nDove va l\u2019America? Il 2014 sar\u00e0 un anno decisivo per capire in che direzione va il paese che nel 2008 elesse il primo presidente nero e che nel 2012 lo conferm\u00f2 alla Casa Bianca per un altro mandato.\n\nContinuer\u00e0 lungo quel percorso, l\u2019America? O torner\u00e0 indietro, ai tempi nei quali la destra era cos\u00ec forte, cos\u00ec salda al comando, da far dire allo stratega Karl Rove che una \u00abpermanent republican majority\u00bb avrebbe plasmato definitivamente e irreversibilmente la geografia politica americana, fino a cancellare l\u2019opposizione democratica?\n\nProfezia, si sa, clamorosamente smentita dagli eventi successivi. Ma che sembra riprendere quota, se si d\u00e0 retta gli ultimi sondaggi. Secondo quello della Cnn, il 49 per cento degli elettori preferirebbe essere rappresentato al Congresso da un repubblicano contro il 44 per cento che si sente meglio rappresentato da un democratico. Non \u00e8 un grande margine ma \u00e8 significativo, se si pensa che un paio di mesi fa le percentuali erano 50 a favore dei democratici e 42 a favore dei repubblicani.\n\nC\u2019\u00e8 da chiedersi se questa oscillazione sia l\u2019avvio di un processo di riscossa per la destra oppure, come appare pi\u00f9 probabile, qualcosa di \u201cfisiologico\u201d, legato al catastrofico avvio della riforma sanitaria, una protesta che non implica un ritorno di fiducia verso il Grand Old Party (Gop). Infatti, secondo un altro sondaggio, del Wall Street Journal, il 48 per cento degli intervistati sostiene di avere \u201csentimenti negativi\u201d verso il Partito repubblicano contro il 39 per cento che afferma lo stesso nei confronti dei democratici.\n\nAttualmente, una delle due camere del Congresso, la House, \u00e8 saldamente controllata dal Gop e, a novembre, stando ai sondaggi attuali, anche il senato, potrebbe finire nelle sue mani. Se questo avvenisse, sarebbe una svolta importante, non solo perch\u00e9 renderebbe ancor pi\u00f9 arduo il lavoro riformatore di Obama nella parte finale del suo mandato, ma preparerebbe la strada alla rivincita repubblicana nelle presidenziali del 2016, nelle quali, non va sottovalutato, non ci sar\u00e0 in lizza un presidente in carica, e dunque in posizione di maggiore forza rispetto allo sfidante, ma ci saranno due contendenti che si fronteggeranno sullo stesso piano, cio\u00e8 una condizione vantaggiosa per i repubblicani.\n\nSe non ci sar\u00e0 la \u201csvolta\u201d temuta, \u00e8 perch\u00e9 la crisi del Grand Old Party continua, e continua lungo la divisione ormai cristallizzata tra la vecchia guardia pragmatica e realista e la nuova destra ideologica e intransigente pilotata dal Tea party e dai social conservatives.\n\nSecondo Eugene Robinson, commentatore del Washington Post, proprio la riforma sanitaria, che, con la sua pessima partenza, \u00e8 considerata la ragione della risalita conservatrice nei sondaggi, finir\u00e0 per ostacolare la conquista della maggioranza al senato da parte del Gop. Scrive Robinson: \u00abPer i repubblicani l\u2019Obamacare \u00e8 diventato in qualche modo un divider, non un uniter. In un anno nel quale il Gop pu\u00f2 avere la legittima possibilit\u00e0 di conquistare il senato, diverse elezioni primarie hanno tutta l\u2019aria di trasformarsi in sanguinose battaglie sulla riforma sanitaria di Obama, non se opporvisi ma come\u00bb.\n\nEsemplare il caso della Georgia, dove per il seggio lasciato vacante da Saxby Chambliss sono in corsa in otto, tra cui il deputato Jack Kingston. Kingston ha ripetutamente votato con i suoi colleghi per \u201cdefinanziare\u201d l\u2019Affordable Care Act (Aca), la riforma sanitaria. Ma, a un certo punto, ha ammesso che \u00abtirarsi indietro e far cadere a pezzi questa cosa\u00bb non era \u00abla cosa responsabile da fare\u00bb. A quel punto \u00e8 stato trattato dalla destra estrema alla stregua di un pupazzo della sinistra, che alza bandiera bianca.\n\nIl suo principale avversario nelle primarie \u00e8 l\u2019onorevole Paul Broun, quattro mandati, secondo cui le teorie dell\u2019evoluzione e del big bang sono \u00abbugie che arrivano direttamente dagli abissi dell\u2019inferno\u00bb. Cos\u00ec, dopo aver vacillato nella sua opposizione all\u2019Aca, Kingston ha pensato di recuperare terreno, sorpassando a destra Broun col sostenere che i bambini disagiati che beneficiano della mensa scolastica dovrebbero comunque pagare un ticket o altrimenti fare qualche lavoretto, come spazzare i pavimenti della mensa stessa.\n\nEssendo questo il panorama delle primarie repubblicane in Georgia, uno stato di destra dal 1994, gli esponenti pi\u00f9 responsabili del Gop temono il replay di quanto accadde nel 2010 in Delaware, Colorado e Nevada e nel 2012 in Indiana e Missouri, dove l\u2019attivismo dei Tea party fece perdere battaglie gi\u00e0 vinte. Tanto pi\u00f9 che in Georgia i democratici candidano Michelle Nunn, figlia dell\u2019ex senatore Sam Nunn, uomo chiave della politica estera americana nei decenni scorsi, che gode ancora di prestigio come anche dimostrano gli 1,7 milioni dollari raccolti da Michelle.\n\nLa Georgia \u00e8 tutt\u2019altro che un caso isolato. Proprio negli stati dove \u00e8 pi\u00f9 forte la spinta repubblicana, e dove \u00e8 possibile vincere in modo tale da conseguire la maggioranza al senato, \u00e8 pi\u00f9 aspra la contesa tra le \u201cdue destre\u201d e si fronteggiano, anche a suon di milioni di dollari, i due campi.\n\nSono sette gli stati dove sono in programma primarie, da marzo ad agosto, e dove il copione ricalca quello della Georgia.\n\nI repubblicani devono conquistare almeno sei seggi per togliere ai democratici il controllo del senato (oggi 55-45). I dem dovranno difendere 21 loro seggi dei 35 in palio a novembre (si rinnova un terzo del senato).\n\nI repubblicani confidano di conquistare i seggi in lizza in West Virginia e South Dakota e di sconfiggere i senatori democratici che si ricandidano (incumbent) in stati che inclinano verso destra, come Arkansas, Louisiana e Alaska.\n\nL\u2019effetto perverso di primarie nelle quali \u00e8 forte il ruolo dell\u2019estrema destra \u00e8 quello di scegliere candidati che funzionano all\u2019interno di quella ristretta area ideologica ma che spaventano l\u2019elettorato pi\u00f9 ampio delle elezioni generali. Intervistato dall\u2019Ap, Guy Cecil, direttore del comitato per la campagna senatoriale democratica, parla di \u201cAkinizzazione\u201d delle primarie repubblicane, riferendosi a Todd Akin, il candidato che blaterava di \u201cstupro legittimo\u201d e che perse, in Missouri, nel 2012, contro Claire McCaskill, con un distacco di sedici punti.\n\nSullo sfondo di questo paesaggio \u201cakinizzato\u201d, contrasta l\u2019immagine di Chris Christie, il governatore del New Jersey da poco rieletto e che, nei sondaggi, continua a essere il pi\u00f9 temibile avversario di Hillary Clinton, in un\u2019eventuale corsa presidenziale nel 2016.\n\nChristie \u00e8 considerato un moderato, \u201csfonda\u201d nell\u2019elettorato democratico, peccato per lui far parte di un fronte nel quale il Tea party ha un ruolo determinante. Ma forse proprio la mancata conquista del senato, a novembre, a causa dell\u2019estremismo dei Tea party, potrebbe rendergli pi\u00f9 facile la corsa verso la Casa Bianca. Anche per questo, in ogni caso, le elezioni di medio termine saranno decisive nel definire il ciclo politico che seguir\u00e0 la conclusione della presidenza Obama.\n\n@GuidoMoltedo", "article_metadata": {"og": {"site_name": "Europa Quotidiano", "description": "In questo momento i sondaggi sono favorevoli ai repubblicani tanto che i dem temono di perdere la maggioranza al senato. Le elezioni di mezzo termine saranno decisive per definire il ciclo politico che seguir\u00e0 la conclusione della presidenza Obama", "title": "2014, negli Usa il pendolo oscilla a destra", "locale": "it_IT", "image": "http://www.europaquotidiano.it/wp-content/uploads/2014/01/gop-demusa-340x191.jpg", "updated_time": 1388912408, "url": "http://www.europaquotidiano.it/2014/01/05/2014-nel-usa-il-pendolo-oscilla-a-destra/", "type": "article"}, "viewport": "width=device-width", "generator": "WooCommerce 2.0.20"}, "_id": "\"57477af36914bd0286fc9a3d\"", "article_summary": "Il 2014 sar\u00e0 un anno decisivo per capire in che direzione va il paese che nel 2008 elesse il primo presidente nero e che nel 2012 lo conferm\u00f2 alla Casa Bianca per un altro mandato.\nEsemplare il caso della Georgia, dove per il seggio lasciato vacante da Saxby Chambliss sono in corsa in otto, tra cui il deputato Jack Kingston.\nLe elezioni di mezzo termine saranno decisive per definire il ciclo politico che seguir\u00e0 la conclusione della presidenza ObamaDove va l\u2019America?\nA quel punto \u00e8 stato trattato dalla destra estrema alla stregua di un pupazzo della sinistra, che alza bandiera bianca.\nAnche per questo, in ogni caso, le elezioni di medio termine saranno decisive nel definire il ciclo politico che seguir\u00e0 la conclusione della presidenza Obama."}