{"article_title": "Clinton kontra Trump", "article_keywords": ["nem", "clinton", "trump", "republiknus", "kontra", "mr", "az", "politikai", "s", "vagy", "hogy"], "article_url": "http://mno.hu/velemeny/clinton-kontra-trump-1341858", "article_text": "Eld\u0151lt, hogy a demokrata Hillary Clinton \u00e9s a republik\u00e1nus Donald Trump fog ringbe sz\u00e1llni a novemberi eln\u00f6kv\u00e1laszt\u00e1son Amerik\u00e1ban. A k\u00f6zv\u00e9lem\u00e9ny-kutat\u00e1sokban ma egy\u00e9rtelm\u0171en Clinton a nyer\u0151. \u00c1m a New York-i ingatlanmogul eddig minden r\u00f3la sz\u00f3l\u00f3 politikai el\u0151rejelz\u00e9st alaposan \u00e9s zsin\u00f3rban megc\u00e1folt. Ezek ut\u00e1n mekkora es\u00e9ly van a meglepet\u00e9sre november 8-\u00e1n, az eln\u00f6kv\u00e1laszt\u00e1s napj\u00e1n?\n\nhirdet\u00e9s\n\nCsak a Feh\u00e9r H\u00e1z hi\u00e1nyzott\n\nA m\u00e1jus elej\u00e9n Indiana \u00e1llamban kiv\u00edvott els\u00f6pr\u0151 el\u0151v\u00e1laszt\u00e1si gy\u0151zelem ut\u00e1n szinte m\u00e1r semmi nem tudja megakad\u00e1lyozni Trumpot abban, hogy a j\u00faliusban Clevelandben tartand\u00f3 eln\u00f6kjel\u00f6l\u0151 p\u00e1rtkonvenci\u00f3n a fej\u00e9re ne illessz\u00e9k a koron\u00e1t. F\u0151 ellenfele, Ted Cruz texasi szen\u00e1tor m\u00e1r az indianai el\u0151v\u00e1laszt\u00e1s est\u00e9j\u00e9n bedobta a t\u00f6r\u00fclk\u00f6z\u0151t, \u00e9s v\u00e9gleg kisz\u00e1llt a versenyb\u0151l, majd k\u00f6vette \u0151t az utols\u00f3 talpon maradt aspir\u00e1ns, John Kasich, Ohio korm\u00e1nyz\u00f3ja is. Ezzel az \u201e\u00c1ll\u00edts\u00e1tok meg Trumpot!\u201d mozgalom (amelyet a p\u00e1rtelit vez\u00e9nyelt a h\u00e1tt\u00e9rben) utols\u00f3 rem\u00e9ny\u00e9t is elvesz\u00edtette arra, hogy a konvenci\u00f3n \u00edgy vagy \u00fagy \u2013 bele\u00e9rtve a jel\u00f6l\u00e9si szab\u00e1lyok c\u00e9lir\u00e1nyos manipul\u00e1l\u00e1s\u00e1t \u2013 \u201ekigoly\u00f3zz\u00e1k\u201d a New York-i milli\u00e1rdost. Az uralkod\u00f3 v\u00e9lem\u00e9ny szerint vele nem lehet megnyerni a novemberi eln\u00f6kv\u00e1laszt\u00e1st. Azt a v\u00e1laszt\u00e1st, amely pedig k\u00f6nnyen megnyerhet\u0151nek t\u0171nt a republik\u00e1nusok sz\u00e1m\u00e1ra, kihaszn\u00e1lva a 2008-as p\u00e9nz\u00fcgyi v\u00e1ls\u00e1g k\u00f6vetkezm\u00e9nyeit, bele\u00e9rtve Obama eln\u00f6k n\u00e9pszer\u0171tlens\u00e9g\u00e9t. A 2014-es id\u0151k\u00f6zi v\u00e1laszt\u00e1sokon a Republik\u00e1nus P\u00e1rt tarolt az amerikai politika minden szintj\u00e9n. A republik\u00e1nusok ellen\u0151rzik a kongresszus mindk\u00e9t h\u00e1z\u00e1t, valamint az \u00e1llami parlamentek \u00e9s a korm\u00e1nyz\u00f3i hivatalok t\u00f6bbs\u00e9g\u00e9t. Csak a f\u0151 tr\u00f3fea, a Feh\u00e9r H\u00e1z hi\u00e1nyzott.\n\nNem h\u00e1rult el azonban minden vesz\u00e9ly Trump feje f\u00f6l\u00fcl. A politikus \u00fczletember a Republik\u00e1nus P\u00e1rtot t\u00f6rt\u00e9nete egyik legs\u00falyosabb v\u00e1ls\u00e1g\u00e1ba sodorta azzal, hogy politikai programja sz\u00e1mos kulcsfontoss\u00e1g\u00fa ter\u00fcleten gy\u00f6keresen el\u00fct a hivatalos p\u00e1rtortodoxi\u00e1t\u00f3l. A p\u00e1rthoz eg\u00e9szen k\u00e9s\u0151n, 2012-ben csatlakoz\u00f3 milli\u00e1rdost sokan nem is tartj\u00e1k val\u00f3di republik\u00e1nusnak. Ez\u00e9rt az \u0151t a p\u00e1rt eln\u00f6kjel\u00f6ltjek\u00e9nt elfogadni k\u00e9ptelen befoly\u00e1sos republik\u00e1nusok k\u00f6r\u00e9ben fokoz\u00f3dik a v\u00e1gy egy hiteles, f\u00fcggetlen jel\u00f6lt ind\u00edt\u00e1sa ir\u00e1nt. Ez persze csak Clintonnak lenne j\u00f3, mivel a republik\u00e1nus szavazatok megoszt\u00e1s\u00e1hoz vezetne. R\u00e1ad\u00e1sul ehhez az opci\u00f3hoz v\u00e9szesen kev\u00e9s az id\u0151.\n\nA demokrata oldalon m\u00e1r kor\u00e1bban eld\u0151lt, hogy Hillary Clinton lesz az eln\u00f6kjel\u00f6lt a detroiti konvenci\u00f3n. Ebben csak egy jogi bonyodalom tudn\u00e1 megakad\u00e1lyozni: ha a Sz\u00f6vets\u00e9gi Nyomoz\u00f3iroda (FBI) b\u0171ncselekm\u00e9nnyel v\u00e1doln\u00e1 az otthoni, saj\u00e1t szerver\u00e9n k\u00fcl\u00fcgyminiszterk\u00e9nt folytatott hivatalos \u00fcgyint\u00e9z\u00e9s miatt, mondv\u00e1n, ez\u00e1ltal vesz\u00e9lyeztette a nemzetbiztons\u00e1got. Ha a folyamatban l\u00e9v\u0151 vizsg\u00e1lat net\u00e1n v\u00e1demel\u00e9ssel z\u00e1rulna, Clintont azonnal felsz\u00f3l\u00edtan\u00e1k a v\u00e1laszt\u00e1si k\u00fczdelemb\u0151l val\u00f3 kil\u00e9p\u00e9sre.\n\nT\u00f6bb a hasonl\u00f3s\u00e1g, mint a k\u00fcl\u00f6nbs\u00e9g?\n\nMegd\u00f6bbent\u0151en sok k\u00fcls\u0151dleges hasonl\u00f3s\u00e1g van a k\u00e9t eln\u00f6kjel\u00f6lt k\u00f6z\u00f6tt: hasonl\u00f3 \u00e9letkor (Clinton: 68, Trump: 70), gazdags\u00e1g \u00e9s celebst\u00e1tus. \u0150sszel emiatt is soha nem l\u00e1tott m\u00e9diacirkuszra lehet majd sz\u00e1m\u00edtani. Mindketten pragmatikusan v\u00e1ltoztatj\u00e1k a v\u00e9lem\u00e9ny\u00fcket, ez\u00e9rt sokan megk\u00e9rd\u0151jelezik szavahihet\u0151s\u00e9g\u00fcket (Clinton\u00e9t m\u00e9g ink\u00e1bb, mint Trump\u00e9t). Mindkettej\u00fcknek meglep\u0151en magas az elutas\u00edtotts\u00e1ga az \u00f6sszes szavaz\u00f3 k\u00f6r\u00e9ben (Trump eset\u00e9ben m\u00e9g a saj\u00e1t p\u00e1rtj\u00e1n bel\u00fcl is).\n\nMivel Trump nem k\u00e9pviseli a republik\u00e1nus p\u00e1rtortodoxi\u00e1t, \u00e1ll\u00e1spontja t\u00f6bb alapk\u00e9rd\u00e9sben majdnem azonos Clinton \u201ek\u00f6z\u00e9putasnak\u201d, az Obama-eln\u00f6ks\u00e9g meghosszabb\u00edt\u00e1s\u00e1nak tekinthet\u0151 programj\u00e1val, vagy igen k\u00f6zel \u00e1ll ahhoz. Trump p\u00e9ld\u00e1ul \u2013 szemben saj\u00e1t p\u00e1rtja hivatalos vonal\u00e1val \u2013 nem megsz\u00fcntetni, hanem csak jav\u00edtgatni k\u00edv\u00e1nja a sokat t\u00e1madott orsz\u00e1gos eg\u00e9szs\u00e9gbiztos\u00edt\u00e1si rendszert (Obamacare). A Wall Street minden gazdas\u00e1gi bajok forr\u00e1s\u00e1nak tekintett nagy bankjait egyik\u00fck sem tervezi \u2013 Bernie Sanders mint\u00e1j\u00e1ra \u2013 \u201efelrobbantani\u201d, csup\u00e1n a meglev\u0151 ad\u00f3z\u00e1si kiskapukat szeretn\u00e9k bez\u00e1rni. Egyik\u00fck sem akar a jelenlegin\u00e9l sokkal magasabb ad\u00f3t kivetni a gazdagokra a politikailag elviselhetetlen\u00fcl sz\u00e9lesre ny\u00edlt j\u00f6vedelemoll\u00f3 sz\u0171k\u00edt\u00e9se v\u00e9gett, amely Obama alatt tov\u00e1bb t\u00e1gult. Sokan jelent\u00e9ktelennek tartj\u00e1k Clinton n\u00e9gysz\u00e1zal\u00e9kos ad\u00f3emel\u00e9si javaslat\u00e1t az \u00f6tmilli\u00f3 doll\u00e1r f\u00f6l\u00f6tti j\u00f6vedelmekre. Trumpnak a szabad kereskedelmi egyezm\u00e9nyeket Amerika sz\u00e1m\u00e1ra h\u00e1tr\u00e1nyosnak tekint\u0151 \u00e1ll\u00e1spontj\u00e1hoz is k\u00f6zelebb ker\u00fclt Clinton. K\u00fcl\u00fcgyminiszterk\u00e9nt m\u00e9g t\u00e1mogatta a csendes-\u00f3ce\u00e1ni kereskedelmi partners\u00e9get (TPP), ma m\u00e1r azonban \u2013 nyilv\u00e1nval\u00f3an v\u00e1laszt\u00e1si fog\u00e1sb\u00f3l \u00e9s Sandersh\u00f6z igazodva \u2013 ellenzi. Persze ez nem akad\u00e1lyozza meg Trumpot abban, hogy elverje a port Clintonon a \u201ekatasztrof\u00e1lis\u201d TPP-n\u00e9l val\u00f3 b\u00e1b\u00e1skod\u00e1s\u00e1\u00e9rt.\n\nVannak persze sarkalatos k\u00fcl\u00f6nbs\u00e9gek is k\u00f6zt\u00fck, k\u00fcl\u00f6n\u00f6sen vil\u00e1gpolitikai k\u00e9rd\u00e9sekben. A gazdas\u00e1gi nacionalizmus\u00e1t izolacionista katonai politik\u00e1val megfejel\u0151 Trumphoz k\u00e9pest Clinton a Demokrata P\u00e1rt internacionalista hagyom\u00e1nyait k\u00e9pviseli. Eln\u00f6kk\u00e9nt mark\u00e1ns beavatkoz\u00e1si vonalat vinne, j\u00f3csk\u00e1n m\u00f3dos\u00edtva ezzel Obama konfliktusker\u00fcl\u0151 visszafogotts\u00e1g\u00e1t a nemzetk\u00f6zi porondon. Clinton ki\u00e1ll Amerika glob\u00e1lis vezet\u0151 szerep\u00e9nek meger\u0151s\u00edt\u00e9se mellett, szemben Trumppal, aki ink\u00e1bb j\u00f3l fizet\u0151 hazai \u00e1ll\u00e1sok l\u00e9tes\u00edt\u00e9s\u00e9re, valamint a le\u00e9p\u00fcl\u0151ben l\u00e9v\u0151 infrastrukt\u00fara moderniz\u00e1l\u00e1s\u00e1ra \u00e9s b\u0151v\u00edt\u00e9s\u00e9re ford\u00edtan\u00e1 azokat az \u00f6sszegeket, amelyeket Amerika a \u201evil\u00e1g csend\u0151rek\u00e9nt\u201d elver, \u00e9s ami\u00e9rt cser\u00e9be semmit nem tud felmutatni. \u201eNincsenek gy\u0151zelmeink, l\u00fazerek lett\u00fcnk, engedj\u00fck, hogy mindenki kihaszn\u00e1ljon benn\u00fcnket\u201d \u2013 mondja Trump. Clinton egy\u00e1ltal\u00e1n nem osztja Trumpnak a k\u00fclpolitikai elitet megh\u00f6kkent\u0151 felfog\u00e1s\u00e1t a NATO-n bel\u00fcli amerikai szerep \u00e1tgondol\u00e1s\u00e1r\u00f3l (visszafogottabb elk\u00f6telezetts\u00e9g, egyenl\u0151bb tehermegoszt\u00e1s), a K\u00f6zel-Keletr\u0151l (elfogulatlan k\u00f6zvet\u00edt\u00e9s Izrael \u00e9s a palesztinok k\u00f6z\u00f6tt) vagy az eur\u00f3pai migr\u00e1ci\u00f3s v\u00e1ls\u00e1gr\u00f3l, amellyel kapcsolatban Trump N\u00e9metorsz\u00e1got b\u00edr\u00e1lja a kialakult helyzet\u00e9rt.\n\nVan-e re\u00e1lis es\u00e9lye Trumpnak?\n\nA m\u00e9rvad\u00f3 k\u00f6zv\u00e9lem\u00e9ny-kutat\u00e1sokban Clinton jelenleg 10-13 sz\u00e1zal\u00e9kos f\u00f6l\u00e9nnyel vezet Trump el\u0151tt. Tekinthetj\u00fck-e ennek alapj\u00e1n \u0151t az Egyes\u00fclt \u00c1llamok k\u00f6vetkez\u0151 eln\u00f6k\u00e9nek? V\u00e9lem\u00e9nyem szerint ez elhamarkodott lenne, t\u00f6bb okb\u00f3l is. Trump az elm\u00falt egy \u00e9vben bizony\u00edtotta, hogy nagymestere a politikai kamp\u00e1nyol\u00e1snak \u00e9s a t\u00f6megm\u00e9di\u00e1nak. Minden el\u0151zetes v\u00e1rakoz\u00e1st megc\u00e1folva az el\u0151v\u00e1laszt\u00e1sokon 16 jel\u00f6ltet s\u00fcllyesztett el, k\u00f6zt\u00fck republik\u00e1nus nagy\u00e1gy\u00fakat \u00e9s a p\u00e1rtelit olyan kedvenceit, mint Jeb Bush vagy Marco Rubio. \u00cdgy vagy \u00fagy \u2013 legink\u00e1bb azonban \u201evasvill\u00e1s\u201d populizmussal, brut\u00e1lis st\u00edlussal \u00e9s j\u00f3l id\u0151z\u00edtett ki\u00fct\u00e9sekkel \u2013 \u00f6sszes ellenfel\u00e9t a padl\u00f3ra tudta k\u00fcldeni. Nagy tapasztalata \u00e9s politikai rutinja ellen\u00e9re Clinton igen sebezhet\u0151. Sok olyan politikai fog\u00e1st lehet tal\u00e1lni rajta (az iraki h\u00e1bor\u00fa t\u00e1mogat\u00e1sa, Beng\u00e1zi, a szerver\u00fcgy, a Wall Streethez val\u00f3 szoros k\u00f6t\u0151d\u00e9s, a Clinton Glob\u00e1lis Kezdem\u00e9nyez\u00e9s nev\u0171 alap\u00edtv\u00e1ny stb.), amelyeket Trump a r\u00e1 jellemz\u0151 k\u00edm\u00e9letlens\u00e9ggel \u00e9s er\u0151szakoss\u00e1ggal fog kiakn\u00e1zni. Politikai teher Clinton v\u00e1ll\u00e1n az is, hogy a politikai establishment egyik legismertebb alakja, mik\u00f6zben a t\u00e1rsadalmon establishmentellenes hangulat uralkodott el. Ez\u00e9rt is lett 2016 a politikai k\u00edv\u00fcl\u00e1ll\u00f3k \u00e9s az olyan l\u00e1zad\u00f3k \u00e9ve, mint Trump \u00e9s Sanders.\n\nEnn\u00e9l is fontosabb azonban, mik\u00e9nt alakul majd a k\u00e9t jel\u00f6lt \u201ev\u00e1laszt\u00e1si koal\u00edci\u00f3ja\u201d a novemberi \u00e1ltal\u00e1nos v\u00e1laszt\u00e1sokig h\u00e1tralev\u0151 f\u00e9l \u00e9vben, ami a politik\u00e1ban igen hossz\u00fa id\u0151. Clinton gyakorlatilag a 2008-ban \u00e9s 2012-ben igen sikeres Obama-koal\u00edci\u00f3 tov\u00e1bbvitel\u00e9re \u00e9p\u00edt, amely f\u0151k\u00e9nt a kisebbs\u00e9gi (fekete \u00e9s hisp\u00e1n) r\u00e9tegekb\u0151l, n\u0151kb\u0151l, els\u0151 szavaz\u00f3 fiatalokb\u00f3l \u00e9s magas iskolai v\u00e9gzetts\u00e9g\u0171ekb\u0151l tev\u0151dik \u00f6ssze. Clintonnak v\u00e1rhat\u00f3an siker\u00fcl majd f\u00f6nntartani ezt a koal\u00edci\u00f3t, b\u00e1r gondjai lehetnek a fiatalabb szavaz\u00f3i koroszt\u00e1llyal, amely az el\u0151v\u00e1laszt\u00e1sokon \u2013 f\u00f6l\u00f6tt\u00e9bb lelkesen \u2013 Sanders m\u00f6g\u00e9 sorakozott fel. Clinton sebezhet\u0151s\u00e9g\u00e9t egy populista \u00e9s karizmatikus ellenf\u00e9llel szemben mutatja az is, hogy a \u201edemokratikus szocialista\u201d Sanders ellen meglep\u0151en sok \u00e1llamot \u2013 41-b\u0151l 18-at \u2013 elvesz\u00edtett az eddigi el\u0151v\u00e1laszt\u00e1sokon, k\u00f6zt\u00fck olyan fontosakat, mint Michigan \u00e9s Indiana.\n\nA Trump-koal\u00edci\u00f3 f\u0151 mer\u00edt\u00e9si b\u00e1zisa a gazdas\u00e1gilag leszakadt vagy stagn\u00e1l\u00f3, politikailag d\u00fch\u00f6s feh\u00e9r munk\u00e1soszt\u00e1ly. Ebben sok \u201eReagan-demokrata\u201d is van, akik a Demokrata P\u00e1rtb\u00f3l vagy Obam\u00e1b\u00f3l ki\u00e1br\u00e1ndulva protestszavaz\u00f3k\u00e9nt v\u00e1ndorolnak \u00e1t Trumphoz. Az el\u0151v\u00e1laszt\u00e1sokon Trumpnak siker\u00fclt jelent\u0151sen kisz\u00e9les\u00edtenie a b\u00e1zis\u00e1t, t\u00f6bb Clinton-fels\u00e9gter\u00fcletnek sz\u00e1m\u00edt\u00f3 d\u00e9li \u00e1llamban is. Biztosan el fogja vesz\u00edteni azonban az eln\u00f6kv\u00e1laszt\u00e1st, ha az elk\u00f6vetkez\u0151 h\u00f3napokban nem tudja sz\u00e1mottev\u0151en n\u00f6velni t\u00e1mogat\u00f3i b\u00e1zis\u00e1t a kisebbs\u00e9gek \u00e9s a n\u0151k k\u00f6r\u00e9ben, ahol Clinton utcahosszal vezet.\n\nA politikai megfigyel\u0151k k\u00f6r\u00e9ben szinte egy\u00f6ntet\u0171 a v\u00e9leked\u00e9s, hogy \u2013 a kor\u00e1bbiakhoz hasonl\u00f3an \u2013 id\u00e9n is a \u201erozsda\u00f6vezethez\u201d tartoz\u00f3 jelent\u0151s k\u00f6z\u00e9p-nyugati \u00e1llamokban (Michigan, Ohio, Iowa, Pennsylvania stb.) d\u0151lhet majd el az eln\u00f6kv\u00e1laszt\u00e1s, amelyek hagyom\u00e1nyosan demokrata ir\u00e1nyults\u00e1g\u00faak, \u00e9s d\u00f6nt\u0151 szerepet j\u00e1tszottak Obama sikereiben is. Ezekben a gazdas\u00e1gi \u00e9s nagyv\u00e1rosi struktur\u00e1lis v\u00e1ls\u00e1gt\u00f3l szenved\u0151 ipari \u00e1llamokban Trump c\u00e9lir\u00e1nyos \u00fczenetei k\u00f6vetkezt\u00e9ben \u2013 j\u00f3l fizet\u0151 munkahelyek teremt\u00e9se, a szabad kereskedelem korl\u00e1toz\u00e1sa \u2013 komoly kih\u00edv\u00f3ja lehet Clintonnak, aki m\u00e1r Sanders ellen is bizonyos fokig sebezhet\u0151nek mutatkozott e kulcsfontoss\u00e1g\u00fa t\u00e9rs\u00e9gben.\n\nhirdet\u00e9s\n\nA szerz\u0151 a Vil\u00e1gbank volt vezet\u0151 k\u00f6zgazd\u00e1sza, jelenlegi f\u0151tan\u00e1csad\u00f3ja\n\nEnnek a cikknek a nyomtatott v\u00e1ltozata a Magyar Nemzetben jelent meg. A megjelen\u00e9s id\u0151pontja: 2016. 05. 11.", "article_metadata": {"news_keywords": "eln\u00f6kv\u00e1laszt\u00e1s,Hillary Clinton,Donald Trump,USA", "author": "Dobozi Istv\u00e1n", "og": {"site_name": "mno.hu", "description": "A New York-i ingatlanmogul eddig sorra c\u00e1folta meg a r\u00f3la sz\u00f3l\u00f3 politikai el\u0151rejelz\u00e9seket.", "title": "Clinton kontra Trump", "url": "http://mno.hu/velemeny/clinton-kontra-trump-1341858", "image": "http://mno.hu/data/cikk/1/34/18/58/cikk_1341858/043_dpa-pa_160301-99-49748_dpai_grid2_fekvo_lead.jpg", "type": "article"}, "twitter": {"url": "http://mno.hu/velemeny/clinton-kontra-trump-1341858", "image": "http://mno.hu/data/cikk/1/34/18/58/cikk_1341858/043_dpa-pa_160301-99-49748_dpai_grid2_fekvo_lead_fill_300x300.jpg", "description": "A New York-i ingatlanmogul eddig sorra c\u00e1folta meg a r\u00f3la sz\u00f3l\u00f3 politikai el\u0151rejelz\u00e9seket.", "card": "summary", "title": "Clinton kontra Trump"}, "robots": "Index,Follow", "apple-mobile-web-app-capable": "yes", "revisit-after": "1 days", "apple-itunes-app": "app-id=563490680", "fb": {"app_id": 176000965814477}, "google-play-app": "app-id=com.netrix.mnoreader", "keywords": "eln\u00f6kv\u00e1laszt\u00e1s,Hillary Clinton,Donald Trump,USA", "article": {"publisher": "http://mno.hu/"}, "viewport": "width=device-width, initial-scale=1, maximum-scale=1, user-scalable=no", "description": "A New York-i ingatlanmogul eddig sorra c\u00e1folta meg a r\u00f3la sz\u00f3l\u00f3 politikai el\u0151rejelz\u00e9seket."}, "article_summary": "Eld\u0151lt, hogy a demokrata Hillary Clinton \u00e9s a republik\u00e1nus Donald Trump fog ringbe sz\u00e1llni a novemberi eln\u00f6kv\u00e1laszt\u00e1son Amerik\u00e1ban.\nEz\u00e9rt is lett 2016 a politikai k\u00edv\u00fcl\u00e1ll\u00f3k \u00e9s az olyan l\u00e1zad\u00f3k \u00e9ve, mint Trump \u00e9s Sanders.\nMivel Trump nem k\u00e9pviseli a republik\u00e1nus p\u00e1rtortodoxi\u00e1t, \u00e1ll\u00e1spontja t\u00f6bb alapk\u00e9rd\u00e9sben majdnem azonos Clinton \u201ek\u00f6z\u00e9putasnak\u201d, az Obama-eln\u00f6ks\u00e9g meghosszabb\u00edt\u00e1s\u00e1nak tekinthet\u0151 programj\u00e1val, vagy igen k\u00f6zel \u00e1ll ahhoz.\nMegd\u00f6bbent\u0151en sok k\u00fcls\u0151dleges hasonl\u00f3s\u00e1g van a k\u00e9t eln\u00f6kjel\u00f6lt k\u00f6z\u00f6tt: hasonl\u00f3 \u00e9letkor (Clinton: 68, Trump: 70), gazdags\u00e1g \u00e9s celebst\u00e1tus.\nPolitikai teher Clinton v\u00e1ll\u00e1n az is, hogy a politikai establishment egyik legismertebb alakja, mik\u00f6zben a t\u00e1rsadalmon establishmentellenes hangulat uralkodott el."}