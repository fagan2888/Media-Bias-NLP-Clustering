{"article_title": "Riforma sanitaria Usa, l'ultimo flop di Obama", "article_keywords": ["non", "flop", "che", "usa", "di", "della", "la", "sanitaria", "sono", "le", "il", "riforma", "lultimo", "ha", "obama"], "article_url": "http://www.lettera43.it/politica/riforma-sanitaria-usa-l-ultimo-flop-di-obama_43675113642.htm", "article_text": "(\u00a9 Getty images) Il presidente degli Usa Barack Obama ammette gli errori della riforma sanitaria.\n\nAlla fine ha dovuto capitolare.\n\nAccerchiato dai repubblicani e schiacciato dalla rabbia dei democratici, il presidente degli Usa Barack Obama ha parlato dell'Affordable care act, meglio noto come Obamacare, solo quando non era possibile tacere oltre.\n\nDeluso, se non mortificato, dal lancio disastroso delle nuove assicurazioni - il sito inceppato ha impedito di acquistare le polizze online, lasciando scoperti milioni di americani - il presidente ha ammesso di essere \u00abmolto deluso di come sono andate le cose\u00bb.\n\nBLACK OUT INFORMATICO. Per salvare il salvabile, la Casa Bianca ha proposto la cosa pi\u00f9 elementare che si potesse trovare: permettere per un altro anno di conservare la vecchia polizza a chi nel primo mese non \u00e8 riuscito a entrare nel nuovo programma sanitario. E non sono pochi: si attendevano 1 milione di acquisti, ma soltanto 100 mila cittadini sono passati al nuovo piano sanitario.\n\nLA RIFORMA PASTICCIATA. Conservare la vecchia polizza non \u00e8 comunque un piano semplice. E i repubblicani hanno riproposto l'idea - gi\u00e0 al centro della battaglia dello shutdown (lo stop di uffici e servizi pubblici) - di togliere i finanziamenti all'Obamacare, rimandandone la piena entrata in vigore almeno al 2015.\n\nDecine di milioni di elettori democratici sono inferociti e in vista ci sono le elezioni di Midterm del 2014. Obama, che dal suo insediamento ha puntato tutto sul diritto all'assistenza medica per tutti gli americani, \u00e8 distrutto.\n\nPoco pi\u00f9 di 100 mila iscritti su 1 milione di domande: il flop dell'Obamacare\n\n(\u00a9 Ansa) Un supporter della riforma sanitaria Obamacare.\n\nAll'estero le rivelazioni sullo spionaggio di massa degli Usa hanno indebolito l'inquilino della Casa Bianca, in una posizione di forte imbarazzo con gli altri big del mondo.\n\nMa in patria il quadro \u00e8 altrettanto avvilente: l'amministrazione democratica non fa che scusarsi, sinceramente addolorata, per i problemi tecnici della piattaforma HealthCare.org, che dal 1 ottobre ha avuto gravi e irrisolte insufficienze di software, permettendo la registrazione di poco pi\u00f9 di 100 mila beneficiari dei due pacchetti di assistenza per anziani e poveri.\n\nOBAMA FA MEA CULPA. \u00abNon sono stato informato che il sito per l'Obamacare avrebbe avuto problemi tecnici\u00bb, si \u00e8 giustificato pubblicamente il presidente degli Usa, \u00abanch'io non sono contento per com'\u00e8 andata e provo un senso di profonda frustrazione\u00bb.\n\n\u00abFar\u00f2 di tutto per rimediare a questo problema e riconquistare la fiducia degli americani. Non c'\u00e8 dubbio che la strada da me approntata si sia rivelata inequivocabilmente inaccurata\u00bb, ha ammesso Obama, quasi umiliandosi di fronte all'opinione pubblica.\n\nPeccato che poi, ha commentato il New York Times, \u00abne sia uscito con una proposta modesta e anche falsa, auto-infliggendosi una ferita politica\u00bb.\n\nOSTRUZIONISMO REPUBBLICANO. Chi lavora al governo e in Congresso, \u00e8 ben cosciente che, nell'attesa, gli americani in fila per entrare nella riforma sanitaria, non possono conservare il vecchio programma, come invece promesso da Obama.\n\nLa Casa Bianca studia di ritoccare la legge, intervenendo per via amministrativa. Ma i repubblicani sono contrari a questa forzatura, su una materia di competenza parlamentare. \u00abNon credo che le modifiche annunciate si possano disporre con ordinanze dell'esecutivo. Serve un voto al Congresso\u00bb, ha dichiarato il portavoce repubblicano della Camera John Boehner.\n\nBoicottato dai repubblicani e pressato dai Clinton: l'assedio al presidente\n\n(\u00a9 Getty images) Barack Obama con il pigmalione Bill Clinton, in un dibattito all'Onu.\n\nTanto meno le compagnie private assicurative vedono rosa.\n\nCi fosse anche il via libera - non scontato - istituzionale, per gli americani si preannuncia un'impennata dei prezzi delle polizze.\n\n\u00abCambiare le regole in corso d'opera, dopo che i piani per la sanit\u00e0 erano gi\u00e0 entrati in possesso dei requisiti di legge potrebbe destabilizzare il mercato del settore\u00bb, hanno fatto sapere dall'Associazione di categoria delle societ\u00e0 assicurative (Ahip), \u00abi premi erano stati stimati su un regime transitorio e, prevedibilmente, con i rientri si alzeranno. Ci sono poche scelte per i consumatori\u00bb.\n\nUno scenario del genere \u00e8 previsto anche dalla Commissione nazionale che fissa gli standard assicurativi (Naic), punto di riferimento anche per il sistema statale americano, e dalle organizzazioni indipendenti del settore.\n\nCROLLO DI POPOLARIT\u00c0. Per riparare a quest'altro guaio, la pezza che pu\u00f2 suggerire Obama \u00e8 rimborsare i cittadini dalle compagnie private, sollevando una nuova guerra politica.\n\nLa popolarit\u00e0 del presidente \u00e8 in calo drastico: solo il 39% degli americani, secondo l'ultimo sondaggio della Quinnipiac University, lo appoggia nelle sue politiche. Per ottobre 2014, i compagni democratici temono la slavina del Midterm. E, per fermare l'emorragia di voti, persino il clan dei Clinton, supporter incrollabile dell'Obamacare, ha messo Obama al muro: \u00abMantieni le tue promesse ai cittadini, anche a costo di modificare l'impianto normativo della riforma\u00bb, ha incalzato l'amico e pigmalione Bill.\n\nPoche settimane prima, la moglie Hillary (in odore di candidatura presidenziale) aveva spronato l'inquilino della Casa Bianca, \u00aba fare chiarezza\u00bb sul Datagate.\n\nIL SILENZIO DEL GRAN CAPO. Anche allora, Obama si era chiuso in un silenzio inerte, incapace di reagire. La stampa straniera lo descrive ormai come un \u00abpresidente delle idee\u00bb, pieno di belle intenzioni, ma cos\u00ec poco pragmatico da scontrarsi continuamente la realt\u00e0.\n\nMai Obama avrebbe voluto una d\u00e9b\u00e2cle sanitaria. Eppure il caos - non solo informatico - era largamente prevedibile: programmando con efficienza la campagna di registrazione, prevenirlo era possibile.\n\nCon scarsa concretezza, ha sempre sostenuto che chi non voleva le polizze riformate, poteva tenersi le vecchie. Invece \u00e8 proprio la sua legge a far decadere automaticamente, a gennaio 2014, i pacchetti che non coprono le spese mediche di lungo periodo.\n\nChe pasticcio, presidente.", "article_metadata": {"description": "Riforma sanitaria Usa, l'ultimo flop di Obama - Il presidente americano \u00e8 sempre pi\u00f9 in difficolt\u00e0.", "og": {"url": "http://www.lettera43.it/politica/riforma-sanitaria-usa-l-ultimo-flop-di-obama_43675113642.htm", "image": "http://www.lettera43.it/upload/images/11_2013/l43-barack-obama-riforma-131115134554_medium.jpg", "type": "article", "title": "Riforma sanitaria Usa, l'ultimo flop di Obama"}, "twitter": {"site": "@Lettera43", "description": "Il presidente americano \u00e8 sempre pi\u00f9 in difficolt\u00e0.", "card": "summary_large_image", "creator": "@Barbara Ciolli"}, "fb": {"app_id": 257513211050366}, "keywords": "barack, obama, flop, riforma, sanitaria, modifiche, presidente, assediato, democratici, repubblicani", "news_keywords": "barack, obama, flop, riforma, sanitaria, modifiche, presidente, assediato, democratici, repubblicani"}, "article_summary": "Decine di milioni di elettori democratici sono inferociti e in vista ci sono le elezioni di Midterm del 2014.\nPoco pi\u00f9 di 100 mila iscritti su 1 milione di domande: il flop dell'Obamacare(\u00a9 Ansa) Un supporter della riforma sanitaria Obamacare.\nE non sono pochi: si attendevano 1 milione di acquisti, ma soltanto 100 mila cittadini sono passati al nuovo piano sanitario.\n(\u00a9 Getty images) Il presidente degli Usa Barack Obama ammette gli errori della riforma sanitaria.\nObama, che dal suo insediamento ha puntato tutto sul diritto all'assistenza medica per tutti gli americani, \u00e8 distrutto."}