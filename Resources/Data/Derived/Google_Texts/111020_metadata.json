{"article_title": "Det dysfunktionelle demokrati", "article_keywords": ["med", "en", "ikke", "som", "af", "og", "dysfunktionelle", "det", "til", "den", "demokrati", "er"], "article_url": "https://www.information.dk/debat/2014/11/dysfunktionelle-demokrati", "article_text": "Ved et bes\u00f8g for et \u00e5rs tid siden af en af skribentens amerikanske sl\u00e6gtninge, en relativt h\u00f8jt placeret markant republikansk orienteret embedskvinde i staten New York, faldt talen p\u00e5 Obamacare, pr\u00e6sidentens f\u00f8derale sundhedsreform. I nordeurop\u00e6isk m\u00e5lestok ikke s\u00e6rligt storsl\u00e5et og undervejs gennem systemet onduleret halvvejs itu, som studehandelstrukturen i USA\u2019s kongres uv\u00e6gerligt g\u00f8r. Alligevel er reformen den mest vidtg\u00e5ende af sin art i USA\u2019s historie med den hensigt at levere offentlig behandlingsgaranti med statsgaranteret obligatorisk forsikring. Mindrebemidlede \u2013 og bemidlede for den sags skyld \u2013 skal ikke mere ruineres af langvarige sygdomsforl\u00f8b og efterbehandling og genoptr\u00e6ning. Det er meningen.\n\nUtallige er de (sande) historier om uforsikrede amerikanere p\u00e5 vej ind i ambulancen der afkr\u00e6ves privatforsikringsbevis med efterf\u00f8lgende afvisende eller sparsom behandling p\u00e5 hospitalet. Anskuelig i s\u00e5 henseende er tv-dramaserien Skadestuen, hvor samvittighedsfuldt personale (heriblandt en ung George Clooney) p\u00e5 en af Chicagos centrale skadestuer fors\u00f8ger at lempe fattige patienter gennem labyrinten af v\u00e6senets stopklodser og pengef\u00e6lder. Et v\u00e6gtigt indl\u00e6g i debatten.\n\nFanden forst\u00e5 det \u00f8nsker mindst \u00e9t dansk politisk parti om end ikke noget tilsvarende indf\u00f8rt s\u00e5 i princippet noget efterlignende. I hvert fald mere konkurrence i sygehusv\u00e6senet \u2013 se: forskelsbehandling og brugerbetaling. Filosofien formuleres som respekten for menneskets iboende frihed og retten til at v\u00e6lge i s\u00e5 mange af livets forhold som muligt. Republikanske amerikanere der sympatiserer med Tea Party-bev\u00e6gelsen \u2013 til hvilken ovenn\u00e6vnte kusine MM angiveligt h\u00f8rer \u2013 angiver opfyldelsen af The American Dream som h\u00f8jeste m\u00e5l for nationen, for dem selv og ikke mindst for andre. The pursuit of happiness som udtrykt i forfatningen er en pligt. Dette endsk\u00f8nt den amerikanske dr\u00f8m for et meget stort flertal n\u00e6rmere m\u00e5 siges at v\u00e6re et mareridt.\n\nAbsolut personlig frihed\n\nSelve \u2019dr\u00f8mmen\u2019, betegnet som s\u00e5dan og som hentydning til landet med uendelige muligheder for den driftige og flittige, stammer i den form vore dage kender udtrykket fra historikeren James Truslow Adams\u2019 bog The Epic of America fra 1931. Indholdet har i nogen grad \u00e6ndret karakter og m\u00f8des i liberale kredse med kl\u00e6deligt intellektuelt forbehold. Men grundl\u00e6ggende udspringer dr\u00f8mmen af den selvsamme pionerb\u00e5rne tanke om absolut personlig frihed som idealtilstand i Guds eget uber\u00f8rte land. Denne frihed kan og b\u00f8r vindes igen og igen ved at s\u00f8ge atter nye gr\u00e6nser: The New Frontier, som John F. Kennedy genoplivede i sin nomineringstale i 1960.\n\nDen republikanske udgave af frihedsbegrebet medregner ikke normer og regler der ogs\u00e5 definerer det amerikanske samfund, og som frem for den antiautorit\u00e6re, regeringsfjendtlige \u2019dr\u00f8m\u2019 best\u00e5r i en v\u00e6rdireaktion\u00e6r kerne. Den del af dr\u00f8mmen opremser den republikanske friheds afsky for friheder: frihed til abort, kunstnerisk frihed, frihed til gudl\u00f8shed, frihed til at v\u00e6re anderledes \u2026\n\nMed andre ord: Dr\u00f8mmen i den h\u00f8jrerepublikanske udgave er selvmodsigende og udsat for rystelser. Den rene vare, efterh\u00e5nden som Tea Party har udviklet sig som magtfaktor, afviser jo kompromis og ansvar. Medmindre magten ligger totalt i de rettroendes h\u00e6nder.\n\nMidt i dr\u00f8mmeriet om det pure Amerika bevidner en stadig mere foruroliget omverden i disse \u00e5r en dysfunktionel supermagt p\u00e5 vej mod et konservativt, halvfascistisk stillest\u00e5ende anarki, hvor eksklusionen af andre er liturgien, din egen lykkes smed det evige omkv\u00e6d og (hvid) protestantisk middelklassenormalitet uniformeringen. Enhver statslig medvirken i borgernes liv opfattes som konspiratorisk ondskab.\n\nDen h\u00f8jtuddannede republikanske repr\u00e6sentative embedskvinde, kusine MM, er s\u00e5ledes af den udtalte opfattelse at Obamacares m\u00e5l er tvangsindl\u00e6ggelse af s\u00e5 mange amerikanere som muligt (is\u00e6r republikanere, b\u00f8rn og gamle). Obama vil have dem ind i det offentlige sygehusv\u00e6sen for effektivt at hjernevaske og ber\u00f8ve dem retten til at b\u00e6re v\u00e5ben og i sidste ende indf\u00f8re et kommunistisk islamisk diktatur.\n\nSe, det tror man jo er lyv, n\u00e5r man biv\u00e5ner dette \u00e6vl over de hjemmestegte kludeburgere. Men realiteterne bag styrkes un\u00e6gtelig af at en lang r\u00e6kke fremtr\u00e6dende kongrespolitikere fra samme fl\u00f8j siger noget tilsvarende som kusine MM. F\u00f8lg blot valgkampen. Det h\u00e5rrejsende postulat, at Obamacare vil gasse alle syge \u00e6ldre, er ikke manet i jorden.\n\nNedtromlede retorik\n\nDet er her man igen skal bem\u00e6rke retorikken. Det betyder ikke noget at det der lukkes ud i den politiske v\u00e6rdikamp ikke passer eller befinder sig lys\u00e5r fra virkeligheden. Regler og normer for god argumentation, uden hvilke man ikke f\u00f8rer en rimelig politisk samtale, g\u00e6lder simpelthen ikke. Denne nedtromlede retorik, hvor intet nok s\u00e5 forstands- eller fornuftsm\u00e6ssigt t\u00e6ller, er vore dages pest. Den h\u00e6rger Amerika og store dele af Europa og Danmark. Forargelsen over noget, et eller andet let forst\u00e5eligt for galt noget, udbasuneres som alle sandheders moder: Obama hjernevasker amerikanerne med sin sygeforsikring. Bornedal \u00f8del\u00e6gger sammenh\u00e6ngskraften i landet med sin voldt\u00e6gtsramte ko i prime time. At de k\u00e6re sm\u00e5 nok sidder og glor p\u00e5 denne balle danske h\u00f8 og tager skade, men allerede inden kl. 17 har set amerikansk splattermord nummer 312 i d\u00e9t tv-d\u00f8gn, tager madam Kj\u00e6rsgaard ikke s\u00e5 tungt. Herregud, ytringsfriheden!\n\nVulgariseringen af argumenter \u00f8del\u00e6gger demokratiet \u2013 ikke en kr\u00e6nket ko. S\u00e5 lidt som Obamacare gasser gamle amerikanere.\n\nMen retorikken bider, som n\u00e5r stuerenheden forglemmes og den danskeste danske Mogens Camre ikke t\u00e5ler fejlfarver i dansk tv.\n\nS\u00e5 f\u00f8ler man sig til damete med kusine MM og haltefanden.", "article_metadata": {"description": "Demagogiens pest florerer i \u00f8st og vest", "generator": "Drupal 7 (http://drupal.org)", "og": {"site_name": "Information", "description": "Demagogiens pest florerer i \u00f8st og vest.", "title": "Det dysfunktionelle demokrati", "url": "https://www.information.dk/debat/2014/11/dysfunktionelle-demokrati", "image": "https://www.information.dk/sites/all/modules/_inf/features/if_global_elements/images/default_og.png", "updated_time": "2014-11-09T18:15:01+01:00", "locale": "da_DK", "type": "article"}, "referrer": "origin-when-cross-origin", "twitter": {"description": "Demagogiens pest florerer i \u00f8st og vest", "title": "Det dysfunktionelle demokrati", "url": "https://www.information.dk/debat/2014/11/dysfunktionelle-demokrati", "image": "https://www.information.dk/sites/all/modules/_inf/features/if_global_elements/images/default_og.png", "creator": {"identifier": "@informeren", "id": 58333}, "site": {"identifier": "@informeren", "id": 58333}, "card": "summary_large_image"}, "apple-itunes-app": "app-id=554619268", "fb": {"admins": 677376259, "app_id": 151549411034}, "theme-color": "#252525", "article": {"published_time": "2014-11-07T17:59:21+01:00", "modified_time": "2014-11-09T18:15:01+01:00"}, "viewport": "width=device-width, initial-scale=1, maximum-scale=5, minimum-scale=1, user-scalable=yes"}, "article_summary": "Det betyder ikke noget at det der lukkes ud i den politiske v\u00e6rdikamp ikke passer eller befinder sig lys\u00e5r fra virkeligheden.\nVed et bes\u00f8g for et \u00e5rs tid siden af en af skribentens amerikanske sl\u00e6gtninge, en relativt h\u00f8jt placeret markant republikansk orienteret embedskvinde i staten New York, faldt talen p\u00e5 Obamacare, pr\u00e6sidentens f\u00f8derale sundhedsreform.\nDet er meningen.\nDet h\u00e5rrejsende postulat, at Obamacare vil gasse alle syge \u00e6ldre, er ikke manet i jorden.\nAlligevel er reformen den mest vidtg\u00e5ende af sin art i USA\u2019s historie med den hensigt at levere offentlig behandlingsgaranti med statsgaranteret obligatorisk forsikring."}