(© Getty images) Attivisti afroamericani e latinos per la riforma sanitaria americana.

Nessuno ci avrebbe messo la faccia, dopo il disastroso black out iniziale delle registrazioni online per l'Obamacare, la riforma al welfare imposta dal primo presidente nero degli Usa.

Invece l'embrione di sanità pubblica per la quale Barack Obama ha lottato contro tutti e tutto è cresciuto ed è pronto a decollare.

Il sito dell'Amministrazione americana (HealthCare.gov), attraverso cui acquistare, con incentivi statali, l'assicurazione sanitaria obbligatoria, è entrato a pieno regime e in sei mesi ha raggiunto gli oltre 7 milioni di neoiscritti, che prima non avevano possibilità economiche - o garanzie sufficienti - per una copertura privata in caso di malattia.

10 MILIONI DI NUOVI ISCRITTI. Se a questi si aggiungono gli anziani del pacchetto del Medicare (l'assistenza universale agli Over 65 svincolata dal reddito) e l'espansione del Medicaid (il programma federale di sostegno per le fasce più deboli della popolazione come poveri, ragazze madri e disabili), il totale dei presi in carico dal welfare Usa alla deadline di aprile 2014 è salito a più di 10 milioni, tra i quali molti afroamericani.

AMPLIARE GLI ASSISTITI. I numeri sono ancora lontani dal tamponare l'esercito 40 milioni di statunitensi non assistiti, prima del lancio dell'Obamacare: parecchi sono giovani che risparmiano sulle polizze per non spendere soldi, mentre altri sono svariati milioni di cittadini contrari, per principio, all'estensione del diritto alla salute e alla cura per chi non è riuscito a farsi strada nella società.

SANZIONI ANTI-LIBERISTE. Ma, a conti fatti, l'obiettivo del 20% di nuovi titolari di una polizia calmierata, prefissato dalla Casa Bianca, è stato raggiunto. Chi è rimasto fuori per ostruzionismo, e non per disservizio statale, pagherà una sanzione, come vuole la nuova legge.

«La riforma è un dato di fatto. Dai numeri emerge che la percentuale degli americani con un'assicurazione sanitaria è aumentata e i costi per le cure sono diminuiti», ha rivendicato Obama, «il dibattito sul ritirare o meno la legge si chiude dunque qui».

SEBELIUS LASCIA LA SANITÀ. La sudata vittoria porta l'amaro in bocca per le dimissioni, a traguardo tagliato, del ministro alla Salute Kathleen Sebelius, la colonna che, dal 2010, dopo il via libera del governo alla riforma, tra mille attacchi e traversie ha guidato la nave nella tempesta. Portandola infine in porto.

Obama sceglie Burwell per migliorare l'Obamacare

(© Getty images) Il ministro della Sanità uscente Kathleen Sebelius, che ha guidato la riforma sanitaria.

L'inquilino della Casa Bianca, hanno scritto i fogli americani, voleva voltare pagina.

Largo dunque ai giovani: il neoministro in pectore è la 49enne Sylvia Mathews Burwell che deve prendere il posto della 66enne Sebelius, per veleggiare con il vento in poppa verso i prossimi obiettivi dell'Obamacare.

In agenda ci sono la gestione dei nuovi scaglioni per le registrazioni online alle polizze, a partire da novembre, e l'allargamento del Medicaid, finanziata sia dal governo federale sia dai singoli Stati, ma limitato dalle precedenti amministrazioni e dai governatori repubblicani.

RIMBORSI SUI FARMACI. Nel programma ci sono poi gli sconti e i rimborsi sui farmaci agli Over 65, da realizzare entro il 2020, e la tassa del 40% che, dal 2018, l'Obamacare ha previsto di imporre sulle assicurazioni dei più ricchi: un obolo che, presumibilmente, alzerà altre barricate e scudi dentro e fuori il Congresso. Ma quello sarà più che altro affare del prossimo presidente Usa.

SPAZIO AI COMPROMESSI. Direttrice dal 2013 dell'Ufficio per il management e il budget della Casa Bianca e, in precedenza, a capo del Programma di sviluppo globale della Fondazione di Bill e Melinda Gates, Burwell ha il curriculum ideale per imprimere una svolta terzomondista alle politiche sanitarie di fine mandato di Obama. Ma, da ex presidente della Walmart foundation, è anche la super-manager dal volto buono delle multinazionali, abituata ad accettare, oltre che a negoziare, compromessi con le grandi società.

IL PRESSING DELLA CAMERA. Nel toto-nomine, inoltre, non è apparso ancora un nome su chi andrà a sostituirla alla Casa Bianca, una volta promossa all'incarico di ministro.

Alla fine, un problema secondario. Tuttavia, dai commenti a caldo, non è ancora chiaro il perché del cambio della guardia. E, tra gli analisti politici, c'è chi guarda con perplessità al voto alla Camera (a maggioranza repubblicana) di un nuovo titolare alla sanità.

SCONTRO SULL'EX MINISTRO. Abortista convinta, contraria alla pena di morte, nonché prima donna dei democrat a occuparsi - come deputata del Kansas - di diritto sulle assicurazioni, la dimissionaria Sebelius era rovinosamente inciampata sul tilt del sistema informatico, che, a novembre 2013, portò Obama a un passo dalla sua Caporetto sanitaria.

Per boicottare una riforma «statalista», i repubblicani chiesero la sua testa al Congresso, ma la Casa Bianca e i democratici fecero muro. E Sebelius stessa, pur «ammettendo la responsabilità dei problemi» e chiedendo una «prova di fiducia», escluse il passo indietro, rifiutandosi di prestare il fianco «alla maggioranza degli accusatori, cioè chi non vuole questa legge».

Guerra al Congresso e blackout informatico: la trincea della riforma

(© Getty images) Un americano esce da una società assicurativa, durante la campagna di assicurazioni dell'Obamacare.

Con il senno di poi, si è rinvangato il matrimonio del ministro uscente alla Sanità, figlia di un governatore democratico, con il figlio di un ex deputato repubblicano. E si è anche ricordato come, al momento della nomina, Sebelius non fosse stata la prima scelta: il presidente americano la chiamò solo dopo il no dell'ex leader del Senato Tom Daschle.

Ma obiettivamente, il ministro famoso per aver rifiutato, in campagna elettorale, contributi dal settore assicurativo, ha attraversato due legislature, confermandosi tra i segretari più longevi dello staff di Obama. Nei tre anni di trincea per la riforma sanitaria, Sebelius ha difeso con i denti l'Obamacare, muovendosi su un terreno a dir poco ostico, fino al crac del lancio online, nell'autunno 2013, delle nuove assicurazioni.

SALVATAGGIO INFORMATICO. Per rimediare al danno informatico, la Casa Bianca inviò al dipartimento di Sebelius un top advisor in managment di Obama, il quale, grazie a una formidabile operazione di salvataggio, in pochi mesi ha colmato i gap, trasformando il rovescio annunciato in un successo inatteso.

Arruolati 7,5 milioni di iscritti, «è venuto il tempo di passare dal dipartimento a una nuova leadership», ha dichiarato il ministro uscente. Di certo per una donna indicata da Forbes tra le più potenti del mondo e, nel 2008, addirittura tra le papabili come «prima donna presidente degli Usa», lo smacco delle registrazioni è stato grosso.

IL NODO DEL MIDTERM. Ma chi può dirlo? Magari la vittoria dei numeri è un trampolino di lancio per un impegno nella corsa alle elezioni di Midterm (il voto di metà mandato per il Congresso a ottobre), addirittura come spalla di Hillary Clinton.

Burwell, con il suo ruolo di interfaccia con le big company, potrà forse smussare le asperità dei repubblicani e di quella metà dei cittadini Usa - bianca, abbiente, ma in declino demografico - che vede l'obbligo di assicurazioni (e a maggior ragione le sanzioni) come una gogna.

LA MISSION IMPOSSIBLE. Per il falco John McCain, battitore libero, «è una scelta eccellente, per guidare il sistema sanitario nazionale». Ma non mancheranno le rogne.

«Grazie per il suo servizio da segretario», ha ironizzato il capogruppo alla Camera del Grand old party Eric Cantor congedandosi da Sebelius, «lei aveva una mission impossible. Nessuno al mondo può far funzionare l'Obamacare». Auguri Sylvia.