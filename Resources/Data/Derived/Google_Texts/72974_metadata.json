{"article_title": "Se Obama s'incarta sulla riforma sanitaria", "article_keywords": ["le", "che", "la", "sanitaria", "da", "una", "della", "il", "riforma", "sulla", "sincarta", "di", "sono", "se", "obama"], "article_url": "http://www.ilfattoquotidiano.it/2014/02/01/se-obama-sincarta-sulla-riforma-sanitaria/865550/", "article_text": "A inizio anno sono entrate in vigore alcuni parti della riforma sanitaria voluta da Obama. Non sono mancate le difficolt\u00e0, a partire dal portale che gestisce l\u2019acquisto delle polizze. Preoccupa la mancanza di risorse per sostenere il nuovo sistema.\n\ndi Vincenzo Carrieri e Cinzia Di Novi (Fonte: lavoce.info)\n\nUna riforma storica\n\nIl 23 marzo 2010 il Governo degli Stati Uniti ha approvato una delle pi\u00f9 importanti riforme nella politica sanitaria americana dell\u2019ultimo secolo: l\u2019Affordable Care Act, meglio noto come \u201cObamaCare\u201d. L\u2019obiettivo della riforma \u00e8 quella di migliorare tre aspetti cruciali del sistema sanitario americano: l\u2019accesso alle prestazioni, l\u2019estensione della copertura assicurativa e il controllo della spesa sanitaria. Quello del 2010 \u00e8 stato un voto storico per gli americani, un sogno realizzato per i democratici che inseguivano questo risultato da oltre mezzo secolo. La copertura sanitaria non \u00e8 pubblica, ma universalmente accessibile grazie a una piazza virtuale in cui contrattare sul libero mercato la propria assicurazione al prezzo pi\u00f9 vantaggioso, senza pi\u00f9 discriminazioni. La riforma, tuttavia, \u00e8 partita con diverse difficolt\u00e0: a mettere in imbarazzo Barack Obama, oltre al temuto shutdown autunnale a opera dei repubblicani, ci ha pensato anche il portale HealthCare.gov, con messaggi di errore e lentezza nel caricamento delle pagine. E, nel paese di Google e di Facebook, sono pochi coloro che finora sono riusciti a registrarsi, passo necessario per procedere all\u2019acquisto della polizza nella piazza virtuale.\n\nI punti sostanziali\n\nLa riforma fa del 2014 l\u2019anno della svolta, sia sul fronte dell\u2019accesso alle prestazioni per i lavoratori, gli individui a basso reddito e quelli a elevato rischio sanitario, sia rispetto all\u2019estensione della copertura assicurativa. I datori di lavoro con pi\u00f9 di cinquanta addetti sono ora obbligati a fornire copertura assicurativa sanitaria ai dipendenti, in cambio di sgravi fiscali. E l\u2019applicazione della norma \u00e8 assicurata da una multa di circa duemila dollari a dipendente per ogni anno di mancata copertura. Sempre da quest\u2019anno parte l\u2019estensione del programma Medicaid. Insieme al Medicare, \u00e8 il pilastro pubblico del sistema sanitario degli Stati Uniti: \u00e8 un piano assicurativo che fornisce copertura ospedaliera e medica a persone con reddito basso e risorse economiche scarse o nulle. (1) La riforma Obama prevede che sia esteso a tutti gli individui il cui reddito familiare ammonti a meno del 133 per cento della soglia di povert\u00e0 a livello federale (circa 30mila dollari l\u2019anno per una famiglia di quattro persone). Per tutti coloro che non rientreranno nell\u2019estensione del piano Medicaid, ma il cui reddito familiare ammonta a meno del 400 per cento della soglia di povert\u00e0 (circa 88mila dollari l\u2019anno per una famiglia di quattro persone) saranno previsti sussidi per acquistare un\u2019assicurazione privata. Anche in questo caso, la riforma garantisce copertura assicurativa per molti individui che prima vivevano in un vero e proprio limbo: non abbastanza poveri da essere coperti dal Medicaid, ma non abbastanza ricchi da potersi permettere l\u2019assicurazione privata.\n\nInfine, la riforma Obama prevede, per la prima volta, il divieto per le compagnie assicurative di fissare i premi in base alla storia clinica del paziente (le cosiddette pre-existing conditions). Ci\u00f2 limita sostanzialmente la possibilit\u00e0 per le compagnie di fare dumping,ovvero rifiutare gli individui ad elevato rischio attraverso politiche di prezzo. (2) Sul fronte dell\u2019estensione della copertura, la riforma stabilisce l\u2019obbligo per le compagnie assicurative di includere nel piano assicurativo alcune prestazioni \u201cessenziali\u201d, come le cure per le malattie mentali e alcune misure di prevenzione. Sono prestazioni generalmente meno profittevoli e spesso non sono offerte dalle assicurazioni, che cercano cos\u00ec di \u201cscremare\u201d i rischi migliori e limitare i problemi di moral hazard ex-ante (ovvero il disincentivo per gli individui pienamente assicurati di attuare forme di prevenzione quando vi \u00e8 copertura completa delle cure). L\u2019obbligo di comprendere nella copertura prestazioni di questo tipo costituisce una novit\u00e0 importante ed \u00e8 in linea con molti piani assicurativi europei.\n\nPreoccupazioni e critiche\n\nLe critiche all\u2019ObamaCare si muovono essenzialmente su tre fronti. Da una parte, l\u2019aumento massiccio di individui coperti da assicurazione pubblica porter\u00e0 a una consistente crescita della domanda di prestazioni sanitarie a tariffe fissate dagli Stati, come avviene all\u2019interno del programma Medicaid. Ma solo un limitato numero di medici \u00e8 disposto a offrire prestazioni alle tariffe di rimborso livellate verso il basso. (3) Il rischio, concreto, \u00e8 che il massiccio aumento di assicurati, con un\u2019offerta quantitativamente invariata di prestazioni, possa innalzare considerevolmente i tempi medi d\u2019attesa per i pazienti Medicaid. In secondo luogo, l\u2019obbligo di includere nei piani assicurativi prestazioni onerose non \u00e8 avvenuto, come era lecito attendersi, a costo zero. L\u2019apparente \u201cgaranzia\u201d di una maggiore completezza dei piani assicurativi comporta migliaia di cancellazioni da parte delle societ\u00e0 assicurative, perch\u00e9 i vecchi contratti non sarebbero in linea con alcune caratteristiche \u201cessenziali\u201d stabilite per legge. Milioni di americani, in particolare coloro che non ricevono un\u2019assicurazione sanitaria attraverso il governo o il datore di lavoro, potrebbero cos\u00ec essere costretti ad acquistare nuovi piani assicurativi conformi alla legge, ma sicuramente pi\u00f9 costosi.\n\nAnche l\u2019intasamento delle procedure di acquisto on line delle polizze \u00e8 dovuto all\u2019aumento massiccio degli individui sussidiati. Il portale HealthCare.gov, (CuidadoDeSalud.gov nella versione in spagnolo) \u00e8 entrato in funzione il primo ottobre 2013: \u00e8 l\u00ec che si dovrebbe poter acquistare un\u2019assicurazione privata attraverso siti internet promossi dal governo (il cosiddetto \u201cHealth Insurance Marketplaces\u201d), ma di recente \u00e8 andato in tilt e il caricamento delle pagine si \u00e8 rilevato estremamente lento. Di conseguenza, solo pochissime persone sono riuscite a registrarsi. Il che, evidentemente, configge con l\u2019obiettivo di incrementare la platea di individui coperti da assicurazione.\n\nLa riforma Obama \u00e8 senz\u2019altro lontana dalla rivoluzione in stile modello europeo di \u201csocialized medicine\u201d che il partito repubblicano cerca di dipingere, ma ha elementi di debolezza concreti e suscita alcune preoccupazioni per il futuro. In parte, ci\u00f2 \u00e8 sicuramente imputabile agli elevati costi di aggiustamento che qualsiasi riforma radicale deve sopportare. L\u2019intasamento delle procedure appare un peccato veniale, se \u00e8 di natura transitoria. Altri problemi emersi con l\u2019attuazione della riforma sono imputabili verosimilmente dall\u2019assenza di finanziamenti adeguati. Senza un sussidio, l\u2019obbligo di estendere le prestazioni offerte induce le compagnie ad aumentare i premi e ci\u00f2 comporta una contrazione della domanda degli assicurati. L\u2019idea di finanziare la riforma tramite la \u201cCadillac Tax\u201d era probabilmente giusta, ma si \u00e8 scontrata con le resistenze dei repubblicani. (4) Tuttavia, si dovrebbero trovare le risorse almeno per allineare i rimborsi per gli operatori che agiscono all\u2019interno del Medicaid con quelli previsti per i piani privati.\n\nNon \u00e8 possibile per ora valutare le conseguenze della riforma sul fronte forse pi\u00f9 spinoso, quello legato ai costi dell\u2019assistenza sanitaria. Oggi gli Stati Uniti spendono per la sanit\u00e0 pi\u00f9 di qualsiasi altra nazione europea, senza che ci\u00f2 sia giustificato da una migliore qualit\u00e0 dei servizi. Nella classifica mondiale dei sistemi sanitari, gli Usa sono al trentasettesimo posto, davanti a Cuba e alla Slovenia, mentre a detenere il primato \u00e8 la Francia (con l\u2019Italia seconda). (5) Probabilmente, nel prossimo futuro buona parte della partita finale dell\u2019ObamaCare si giocher\u00e0 su questo fronte. Le elezioni di Mid Term, per\u00f2, sono alle porte.\n\n(1) La legge che introduceva i due sistemi di assicurazione pubblica fu approvata nel 1965, sotto la presidenza di Lyndon Johnson. Medicare \u00e8 il programma pubblico federale di assistenza agli over 65, ai disabili e ai pazienti affetti da Esrd (end-stage renal disease) o da sclerosi laterale amiotrofica; Medicaid \u00e8 il programma pubblico gestito dai singoli Stati con un contributo federale rivolto ad alcune categorie di individui a basso reddito. Vedi Agency for Healthcare Research Quality, 2010, \u201cAmerica\u2019s Health Insurance Plans. \u2013 Questions and Answers about Health Insurance: A Consumer Guide\u201d.\n\n(2) J.E. McDonough (2014), \u201cHealth System reform in the United States\u201d, International Journal of Health Policy and Management, 2: 5-8.\n\n(3) A. Goodnough,\u201cMedicaid Growth Could Aggravate Doctor Shortage\u201d, The New York Times, 28 November 2013.\n\n(4) La copertura finanziaria dei provvedimenti previsti dall\u2019ObamaCare doveva avvenire attraverso tagli al programma Medicare e nuove tasse, tra le quali la cosiddetta Cadillac Tax che avrebbe dovuto colpire i programmi assicurativi pi\u00f9 costosi e i redditi superiori ai 250mila dollari annui. Vedi J. Gruber, 2010, \u201cThe Cost Implication of Health Care Reform\u201d,New England Journal of Medicine, 362-22: 2050-2051.\n\n(5) Oecd Health Data, 2012.\n\nVincenzo Carrieri, ricercatore di Scienza delle Finanze e professore aggregato di Economia pubblica presso l\u2019Universit\u00e0 di Salerno.\n\nCinzia Di Novi, ricercatrice presso l\u2019Universit\u00e0 Ca\u2019Foscari di Venezia.", "article_metadata": {"EdBlankInTitle": "- Il Fatto Quotidiano", "og": {"site_name": "Il Fatto Quotidiano", "description": "A inizio anno sono entrate in vigore alcuni parti della riforma sanitaria voluta da Obama. Non sono mancate le difficolt\u00e0, a partire dal portale che gestisce l\u2019acquisto delle polizze. Preoccupa la mancanza di risorse per sostenere il nuovo sistema.di\u00a0Vincenzo Carrieri\u00a0e\u00a0Cinzia Di Novi\u00a0(Fonte:\u00a0lavoce.info) Una riforma storica Il 23 marzo 2010 il Governo degli Stati Uniti ha \u2026", "title": "Se Obama s'incarta sulla riforma sanitaria - Il Fatto Quotidiano", "locale": "it_IT", "url": "http://www.ilfattoquotidiano.it/2014/02/01/se-obama-sincarta-sulla-riforma-sanitaria/865550/", "type": "article"}, "twitter": {"domain": "Il Fatto Quotidiano", "description": "A inizio anno sono entrate in vigore alcuni parti della riforma sanitaria voluta da Obama. Non sono mancate le difficolt\u00e0, a partire dal portale che gestisce l\u2019acquisto delle polizze. Preoccupa la mancanza di risorse per sostenere il nuovo sistema.di\u00a0Vincenzo Carrieri\u00a0e\u00a0Cinzia Di Novi\u00a0(Fonte:\u00a0lavoce.info) Una riforma storica Il 23 marzo 2010 il Governo degli Stati Uniti ha [\u2026]", "title": "Se Obama s'incarta sulla riforma sanitaria - Il Fatto Quotidiano", "creator": "@lavoceinfo", "site": "@fattoquotidiano", "card": "summary_large_image"}, "fb": {"app_id": 222559857810775}, "article": {"publisher": "https://www.facebook.com/ilFattoQuotidiano", "section": "Blog", "tag": "Barack Obama,Obamacare,Riforma Sanitaria,Sanit\u00e0,Usa", "published_time": "2014-02-01T08:58:57+00:00", "author": "http://www.facebook.com/wwwlavoceinfo"}, "viewport": "width=1050px"}, "_id": "\"57477af36914bd0286fcf31e\"", "article_summary": "Non \u00e8 possibile per ora valutare le conseguenze della riforma sul fronte forse pi\u00f9 spinoso, quello legato ai costi dell\u2019assistenza sanitaria.\nA inizio anno sono entrate in vigore alcuni parti della riforma sanitaria voluta da Obama.\nL\u2019obiettivo della riforma \u00e8 quella di migliorare tre aspetti cruciali del sistema sanitario americano: l\u2019accesso alle prestazioni, l\u2019estensione della copertura assicurativa e il controllo della spesa sanitaria.\nL\u2019idea di finanziare la riforma tramite la \u201cCadillac Tax\u201d era probabilmente giusta, ma si \u00e8 scontrata con le resistenze dei repubblicani.\nAltri problemi emersi con l\u2019attuazione della riforma sono imputabili verosimilmente dall\u2019assenza di finanziamenti adeguati."}