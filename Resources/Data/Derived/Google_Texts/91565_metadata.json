{"article_title": "Efter fem \u00e5r som pr\u00e6sident: Obama er kommet tilbage p\u00e5 sporet", "article_keywords": ["med", "obama", "han", "tilbage", "og", "det", "fem", "som", "p", "r", "af", "kommet", "den", "har", "er", "prsident", "sporet"], "article_url": "http://nyheder.tv2.dk/udland/2014-01-20-efter-fem-%C3%A5r-som-pr%C3%A6sident-obama-er-kommet-tilbage-p%C3%A5-sporet", "article_text": "Barack Obama underskrev den nye budgetaftale i fredags, og fik dermed sat punktum p\u00e5 en opslidende politisk kamp Foto: Scanpix\n\nMandag har Barack Obama v\u00e6ret USA\u2019s pr\u00e6sident i fem \u00e5r. Men Obama-familien i Det Hvide Hus har haft mere travlt med at fejre f\u00f8rstedamen Michelle Oba\n\nMandag har Barack Obama v\u00e6ret USA\u2019s pr\u00e6sident i fem \u00e5r.\n\nMen Obama-familien i Det Hvide Hus har haft mere travlt med at fejre f\u00f8rstedamen Michelle Obamas 50 \u00e5rs f\u00f8dselsdag, der blev markeret med en vild fest l\u00f8rdag aften med kendis-g\u00e6ster som Beyonce og Samuel L. Jackson.\n\nFem \u00e5rs jubil\u00e6et mandag er en blandet aff\u00e6re. Obama er ikke l\u00e6ngere s\u00e5 popul\u00e6r i den amerikanske befolkning, som han var, da han blev indsat og hyldet som USA\u2019s f\u00f8rste sorte pr\u00e6sident. Hans fem \u00e5r p\u00e5 pr\u00e6sidentposten har budt p\u00e5 store problemer med at f\u00e5 gennemf\u00f8rt den politik, som han gik til valg p\u00e5. Men han er kommet gennem nogle af de allerv\u00e6rste problemer om Obamacare og det amerikanske budget.\n\n-Obamacare vil for altid lave USA om, men det er en reform, der har sv\u00e6rt ved at overleve. Derfor vil den reforms sk\u00e6bne blive central for eftertidens vurdering af Obama. Men hans efterm\u00e6le afh\u00e6nger af meget mere end Obamacare. Styringen af den \u00f8konomiske krise og af arbejdsl\u00f8sheden i begyndelsen af hans embedsperiode vil blive lige s\u00e5 vigtig, siger USA-eksperten Mads Fuglede til tv2.dk.\n\nObama vandt pr\u00e6sidentvalget i november 2008, f\u00e5 m\u00e5neder efter finanskrisen for alvor br\u00f8d ud. En af de store udfordringer, som pr\u00e6sident Obama konfronterede, var krisen i den amerikanske bilindustri. Her valgte Obama at yde bilindustrien massiv \u00f8konomisk st\u00f8tte, s\u00e5 der ikke var nogen af de store bilfabrikker, der gik konkurs.\n\nObama har ogs\u00e5 trukket USA ud af to opslidende krige, der var startet under forg\u00e6ngeren George W. Bush. F\u00f8rst trak han de amerikanske kamptropper ud af Irak, og siden kom turen til Afghanistan. Det blev bel\u00f8nnet \u2013 p\u00e5 forh\u00e5nd - med Nobels Fredspris i 2009.\n\nTil geng\u00e6ld opstod der nye konflikter, mest bem\u00e6rkelsesv\u00e6rdigt \u201ddet arabiske for\u00e5r\u201d. Her valgte USA aktivt at st\u00f8tte opr\u00f8ret mod Moammar Gadaffi i Libyen, men valgte en diplomatisk forhandlingsl\u00f8sning i Syrien om landets kemiske v\u00e5ben.\n\nDen allerst\u00f8rste triumf fik pr\u00e6sidenten den 2. maj 2011, da det lykkedes at dr\u00e6be Osama Bin laden i Pakistan.\n\nHar f\u00e5et styr p\u00e5 tingene\n\nLige nu vurderer Mads Fuglede, at pr\u00e6sident Obama sidder overraskende st\u00e6rkt i embedet:\n\n-Efter en meget omtumlet start p\u00e5 sin anden embedsperiode, synes jeg at han st\u00e5r lidt st\u00e6rkere nu. Han havde en meget vanskelig periode, hvor der var b\u00f8vl med Obamacare og store problemer med at f\u00e5 statsbudgettet igennem. Nu er det lykkedes ham at f\u00e5 styr p\u00e5 budgettet, ikke mindst fordi de politiske modstandere i Det Republikanske Parti overspillede deres kort. P\u00e5 et tidspunkt s\u00e5 det ud til, at Obama allerede nu ville v\u00e6re \u201da lame duck\u201d (et amerikansk udtryk for en handlingslammet pr\u00e6sident i slutningen af sin valgperiode, red.), siger Mads Fuglede.\n\n-Analysen er, at Obama l\u00f8ste de problemer godt nok til at blive genvalgt som pr\u00e6sident. Men s\u00e5 d\u00e5rligt, at han nu m\u00e5 tr\u00e6kkes med meget d\u00e5rlige tal i meningsm\u00e5lingerne, n\u00e5r amerikanerne bliver spurgt, hvordan han har klaret sig. Det vil mildnes med \u00e5rene, og hen ad vejen vil vurderingen af ham f\u00e5 et l\u00f8ft. Obama har altid vidst, at han ikke kunne leve op til de forventninger, som folk havde til ham. Han har lidt under, at folk har haft for store forventninger. Det er ikke fair, mener Mads Fuglede.\n\nTre sv\u00e6re \u00e5r forude\n\nNu har Barack Obama tre \u00e5r tilbage som pr\u00e6sident. Og allerede nu er han ved at n\u00e5 det tidspunkt, hvor han ikke l\u00e6ngere kan f\u00e5 gennemf\u00f8rt flere store reformer. I \u00e5r er valg\u00e5r, hvor der er valg til Repr\u00e6sentanternes Hus \u2013 og n\u00e6ste \u00e5r begynder kandidaterne til det n\u00e6ste pr\u00e6sidentvalg allerede at positionere sig og stj\u00e6le opm\u00e6rksomhed fra den siddende pr\u00e6sident.\n\n-Herfra og frem kan han ikke udrette de helt store ting. Det skyldes delvist den fastl\u00e5ste politiske situation, hvor Det Republikanske Parti har valgt at sabotere alt, hvad pr\u00e6sidenten og hans parti kommer med, siger Mads Fuglede.\n\nHans eget bud p\u00e5, hvad der har v\u00e6ret Barack Obamas st\u00f8rste politiske bedrift, handler om sikkerhedspolitik:\n\n-Han trak USA ud af to krige i Irak og i Afghanistan, og han startede processen med at indd\u00e6mme Kina i Stillehavet. Det var han den f\u00f8rste amerikanske pr\u00e6sident, der s\u00e5 n\u00f8dvendigheden af, og p\u00e5 den m\u00e5de har han sikret USA\u2019s sikkerhedspolitiske position i fremtiden. S\u00e5 det er en sikkerhedspolitisk og udenrigspolitisk bedrift, vurderer Mads Fuglede.", "article_metadata": {"og": {"site_name": "nyheder.tv2.dk", "description": "Mandag har Barack Obama v\u00e6ret USA\u2019s pr\u00e6sident i fem \u00e5r. Men Obama-familien i Det Hvide Hus har haft mere travlt med at fejre f\u00f8rstedamen Michelle Obam", "title": "Efter fem \u00e5r som pr\u00e6sident: Obama er kommet tilbage p\u00e5 sporet", "url": "http://nyheder.tv2.dk/udland/2014-01-20-efter-fem-%C3%A5r-som-pr%C3%A6sident-obama-er-kommet-tilbage-p%C3%A5-sporet", "image": {"width": 960, "identifier": "http://drupal-images.tv2.dk/sites/images.tv2.dk/files/t2img/2014/01/20/960x540/3133196-20140117-233805-3.jpg", "height": 540}, "locale": "da_DK", "type": "article"}, "twitter": {"site": "@tv2danmark", "card": "summary_large_image"}, "msapplication-TileColor": "#fff", "msapplication-TileImage": "/sites/all/themes/t2/img/apple-touch-icon-precomposed.png", "lp": {"type": "article"}, "format-detection": "telephone=no", "article": {"section": "Udland", "published_time": "2014-01-20T15:26:30+01:00", "modified_time": "2014-01-20T15:26:30+01:00"}, "viewport": "width=device-width,initial-scale=1"}, "_id": "\"57477af36914bd0286fd0a16\"", "article_summary": "Det var han den f\u00f8rste amerikanske pr\u00e6sident, der s\u00e5 n\u00f8dvendigheden af, og p\u00e5 den m\u00e5de har han sikret USA\u2019s sikkerhedspolitiske position i fremtiden.\nHans fem \u00e5r p\u00e5 pr\u00e6sidentposten har budt p\u00e5 store problemer med at f\u00e5 gennemf\u00f8rt den politik, som han gik til valg p\u00e5.\nStyringen af den \u00f8konomiske krise og af arbejdsl\u00f8sheden i begyndelsen af hans embedsperiode vil blive lige s\u00e5 vigtig, siger USA-eksperten Mads Fuglede til tv2.dk.\nObama er ikke l\u00e6ngere s\u00e5 popul\u00e6r i den amerikanske befolkning, som han var, da han blev indsat og hyldet som USA\u2019s f\u00f8rste sorte pr\u00e6sident.\nMen han er kommet gennem nogle af de allerv\u00e6rste problemer om Obamacare og det amerikanske budget."}