Selvsagt er det altfor lett å ironisere en smule over våre fremste politikeres første små drypp fra regjeringsforhandlingene. Så lett at man bør la det være.

Fram til i går, da skolepolitikken kom på bordet, var de mest betydningsfulle nyhetene fra regjeringsforhandlingene vært at vi skal få proffboksing på norsk jord, segway på norske veier og flere snøskutere i norsk utmark. For noen er dette saker som engasjerer sterkt. Andre vil kanskje hevde at betydningsløsheten er det mest markante trekket ved disse nyhetene.Likevel er det slik at blant denne ukas store politiske begivenheter står budsjettdragkampen i USA og de norske regjeringsforhandlingene side ved side – i alle fall i norske medier. Innsatsen er forskjellig, men i begge saker handler det om et politisk spill om makt, publikums gunst og vår velferd.

Budsjettløst

Tirsdag denne uka troppet forhandlerne fra Fremskrittspartiet og Høyre opp på Sundvolden hotell ved Tyrifjorden. Samme dag, noen tidssoner borte, stenges det offentlige USA ned. Verdens gjenværende supermakt står uten budsjett fordi de folkevalgte heller ikke klarte å bli enige om et nytt provisorisk budsjett for nasjonen.

Offentlig ansatte permitteres eller får utsatt lønnsutbetalingen. Nasjonalparker og museer stenges. Nasjonens romfartsstolthet, NASA, permitterer nær alle sine ansatte og det samme gjør skattevesenet.Bakgrunnen er at de republikanske folkevalgte som har flertall i Representantenes hus i Kongressen prøver å blokkere president Barack Obamas store helsereform. De kan ikke klare å vinne fram mot presidentens vetorett og det demokratiske flertallet i Senatet. Likevel har de med Tea Party-fraksjonen i spissen stått steilt på sitt og mot presidenten og hans «Affordable Care Act», eller Obamacare som helsereformen også kalles.

Tull med tall

Tidligere president George W. Bush skal en gang ha sagt følgende: «Det er helt klart et budsjett. Det er fullt av tall her». Obama er altså ikke den første president som har problemer med budsjetter.

Hans demokratiske forgjenger, Bill Clinton, var også ute i røff sjø i sine feider med Newth Gingrich. De to målte krefter, og også den gangen var budsjettbalansen brekkstanga i en tøff maktkamp. Det endte i to nedstengninger i 1995 og 1996.Samlet varte de i nesten en måned. Det er fortsatt uenighet om hva som endte dem. Noen peker på det enorme presset fra publikum, mens andre mener at republikanerne klarte å presse Clinton i spørsmålet om budsjettbalansen.

Ondt blod

Det kan synes som Obama og den sittende Kongressen har en røffere veg til mål nå. Ondt blod preger fortsatt striden. Forholdet mellom USAs øverste ledere synes fortsatt fullt av bitterhet, selv om republikanernes leder i representantenes hus, John Boehner, i går oppfordret partikollegene til et bredt budsjettforlik.

Spørsmålet om helsereformen låser partene i prinsipper som gjør det tyngre å finne kompromisser. «Det finnes to veier til politisk fremgang: å tilpasse seg, eller gi etter», sa den tidligere tyske kansleren Konrad Adenauer en gang. Her er det få tegn på at de stridende er villige til å gi seg eller å gi etter.Obama er ikke innstilt på å vrake eller svekke ett av hans største politiske prosjekter. Helsereformen er kanskje Obamas signatur i historiebøkene. På ytterste høyre i republikanernes leir tar retorikken mot den samme reformen nærmest religiøse overtoner. Blant republikanernes flertall er det også i følge kommentatorer langt flere «hardlinere» enn i 1996.

Sjokkbølger

USAs økonomi har vært på bedringens veg etter finanskrisen. Men den økonomiske krisen har de siste årene hatt en slem tendens til å bli avløst av politiske kriser med fare for alvorlige økonomiske sjokkbølger som slår langt ut over landets grenser.

Også denne gangen truer det mørkere skyer i horisonten enn selve nedstengning av offentlige arbeidsplasser og tjenester. Den samme striden kan også føre til at gjeldstaket (grensen for hvor mye USA kan låne ved å selge obligasjoner) ikke blir hevet. Fristen er 17 oktober.Feiler man her, kan den politiske bitterheten og manglende kompromissviljen mellom Det hvite hus og Kongressen få dramatiske konsekvenser langt utenfor landets grenser. Da kan bølgene fra striden også bli merkbare langs Tyrifjordens strender.Trues tilliten til at amerikanerne er i stand til å betjene sin gjeld, trues tilliten både til dollaren og amerikanske statsobligasjoner. Da rokkes tilliten til noen av de grunnleggende fundamentene for det globale finansielle systemet. Det amerikanske finansdepartementet og Det internasjonale valutafondets toppsjef advarer begge mot at en slik situasjon kan utløse en global økonomisk katastrofe.

Sårbar økonomi

Foreløpig ser det ikke ut til at striden i Washington har fått noen hovedrolle i forhandlingene på Sundvolden hotell. Kanskje skyldes det høy tillit til at amerikanerne klarer å løse floken i siste øyeblikk. Trolig vil det også skje, siden konsekvensene av en manglende løsning blir for store.

Likevel bør heller ikke regjeringsforhandlerne ta lett på det som skjer i USA. Det politiske spillet har allerede begynt å få økonomiske konsekvenser, slik det fikk i 2011 da børsen falt med 10 prosent. Før den kommende regjeringen graver altfor dypt i lommene på spanderbuksene, bør de ta inn over seg hvor skjør verdensøkonomien fremdeles er.Som et lite land med en åpen økonomi har vi langt mer til felles med amerikanerne enn ønsket om å kjøre en tohjult segway langs veiene.