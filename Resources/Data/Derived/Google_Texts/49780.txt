Una realtà sempre meno comprensibile, quella che pervade l’Europa. Confusa, contraddittoria, irrazionale. Le molteplici, disordinate risposte al fenomeno immigratorio, da analizzare e valutare alle sue origini (diverse, arabe e africane) ben oltre le sue conseguenze, che nessuno Stato può seriamente ritenere di poter arginare da sé.

Nazionalismi, populismi, xenofobie, reazioni emotive, istintive, non possono fornire una traccia per una politica coerente. L’Austria (olim felix) va ad aggiungersi al Regno Unito, a rischio di disunione per l’ennesimo attacco di ‘brexite’, ad una Francia in stato confusionale, ad un’Italia che, priva ormai dei suoi consueti punti di riferimento, annaspa, balbetta.

Per l’ennesima volta, un Presidente americano a fine corsa (lo furono anche Wilson e Roosevelt) si prodiga in un viaggio in Europa (e in Arabia) per rivolgersi ai suoi principali interlocutori (non più la Francia, apparentemente, non più l’Egitto) per esortarli a riprendere lena, a non continuare a contare sull’iniziativa di un’America che ritiene di doversi dedicare con maggior attenzione all’altro suo vicinato, quello asiatico, meno inerme di quello europeo e mediorientale.

L’aveva detto nel lungo articolo sull’Atlantic; lo ha ripetuto a Londra, a Hannover. Constatazioni banali, scontate, che suscitano però sorpresa e persino indignazione, invece di una più precisa consapevolezza delle responsabilità che l’Europa non può continuare ad affidare ai cugini d’oltre Atlantico.

La riunione di un inedito G5, ad opera della Merkel (la nuova testa di ponte dell’asse transatlantico?), ha indicato a chi spetta il compito trainante per la sicurezza dell’intero arco dei vicini continentali, a sud così come ad est. Con “gli Stati uniti al vostro fianco, spalla a spalla, ora e per sempre”, ha scandito Obama (in attesa del responso di novembre).