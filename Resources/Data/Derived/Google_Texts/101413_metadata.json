{"article_title": "barack Obama, co dalej z Obamacare?", "article_keywords": ["dalej", "mona", "przez", "ubezpieczenie", "obamacare", "za", "nie", "barack", "si", "tak", "w", "z", "po", "obama"], "article_url": "http://swiat.newsweek.pl/barack-obama-co-dalej-z-obamacare-newsweek-pl,artykuly,275999,1.html", "article_text": "Mia\u0142o by\u0107 pi\u0119knie: opieka medyczna dla ka\u017cdego Amerykanina po przyst\u0119pnych cenach. Wysz\u0142o jak zwykle: jest niewiarygodny bajzel, ludzie trac\u0105 stare ubezpieczenia i nie mog\u0105 wykupi\u0107 nowych, a notowania Baracka Obamy spadaj\u0105 na \u0142eb na szyj\u0119.\n\n\u2013 Republikanie s\u0105 w\u015bciekli, bo nie mo\u017cna zastopowa\u0107 reformy, kt\u00f3ra nie ruszy\u0142a z miejsca \u2013 wt\u00f3rowa\u0142 David Letterman. Wed\u0142ug Conana O\u2019Briena oszu\u015bci tworz\u0105 fa\u0142szywe kopie strony internetowej Healthcare.gov, by wykrada\u0107 dane os\u00f3b staraj\u0105cych si\u0119 o ubezpieczenie. Mo\u017cna je odr\u00f3\u017cni\u0107 od prawdziwej po tym, \u017ce dzia\u0142aj\u0105. A Jimmy Kimmel stwierdzi\u0142: \u2013 To dopiero ironia losu: oszale\u0107 wskutek pr\u00f3b uzyskania opieki lekarskiej. Albo umrze\u0107 ze staro\u015bci.\n\n\u201eUstawa o przyst\u0119pnej opiece lekarskiej\u201d, zwana Obamacare, to oczko w g\u0142owie prezydenta. Mia\u0142a by\u0107 jego przepustk\u0105 do historii. Zagwarantowa\u0142a ubezpieczenie 40 milionom Amerykan\u00f3w, kt\u00f3rzy do tej pory musieli p\u0142aci\u0107 za leczenie z w\u0142asnej kieszeni lub modli\u0107 si\u0119 o wyzdrowienie. Nowe przepisy teoretycznie uniemo\u017cliwiaj\u0105 firmom ubezpieczeniowym odmow\u0119 \u015bwiadczenia us\u0142ug osobom przewlekle chorym. W praktyce bywa r\u00f3\u017cnie, bo ustawa ma mn\u00f3stwo luk. Problem nie dotyczy\u0142 bynajmniej najubo\u017cszych obywateli. Tych obejmuje program Medicaide. W najgorszej sytuacji byli Amerykanie, kt\u00f3rzy zarabiaj\u0105 \u015brednio \u2013 zazwyczaj pracuj\u0105cy na w\u0142asny rachunek, czyli nieubezpieczeni przez pracodawc\u0119. Przed Obamacare mieli dwie opcje: p\u0142aci\u0107 1-2 tys. dolar\u00f3w miesi\u0119cznie za ubezpieczenie indywidualne lub ryzykowa\u0107 utrat\u0119 wszystkich oszcz\u0119dno\u015bci w przypadku powa\u017cnej choroby. Teraz musz\u0105 wykupi\u0107 polisy, tyle \u017ce nie dzia\u0142a stworzony w tym celu system komputerowy.\n\nPrezydent nie uczy si\u0119 na b\u0142\u0119dach\n\nProblemy z reform\u0105 zdrowotn\u0105 trudno okre\u015bli\u0107 mianem skandalu. Tylko naiwni mogli si\u0119 spodziewa\u0107 bezproblemowego puszczenia w ruch tak pot\u0119\u017cnej machiny. Podobny chaos zapanowa\u0142 po stosunkowo skromnej restrukturyzacji ubezpiecze\u0144 zdrowotnych dla emeryt\u00f3w, kt\u00f3r\u0105 przeprowadzi\u0142 George W. Bush, nie wspominaj\u0105c o tworzeniu pa\u0144stwowego systemu emerytalnego przez Roosevelta. Ale Obama roztoczy\u0142 tak czarown\u0105 wizj\u0119, zainwestowa\u0142 w projekt tyle czasu i autorytetu, przekonywa\u0142 o jego zaletach z tak niezachwian\u0105 pewno\u015bci\u0105 siebie, \u017ce kontrast mi\u0119dzy teori\u0105 a praktyk\u0105 jest szokuj\u0105cy. A co najgorsze, prezydent mija\u0142 si\u0119 z prawd\u0105, zapewniaj\u0105c setki razy, \u017ce nikt nie straci dotychczasowej polisy, je\u015bli b\u0119dzie chcia\u0142 j\u0105 utrzyma\u0107.\n\nAmerykanie wiedz\u0105, \u017ce \u017caden polityk nie spe\u0142nia wszystkich obietnic wyborczych i akceptuj\u0105 to jako rzecz naturaln\u0105, je\u015bli nie przesadzi. Obama nie zamkn\u0105\u0142 Guant\u00e1namo, ale mo\u017ce t\u0142umaczy\u0107, \u017ce to z winy republika\u0144skiej wi\u0119kszo\u015bci, kt\u00f3ra uchwali\u0142a zakaz przewo\u017cenia je\u0144c\u00f3w na terytorium USA. Nie ukara\u0142 Baszara al-Asada za u\u017cycie broni chemicznej wobec cywil\u00f3w, jednak przeciwna by\u0142a temu wi\u0119kszo\u015b\u0107 spo\u0142ecze\u0144stwa, wi\u0119c wska\u017aniki popularno\u015bci nie drgn\u0119\u0142y. O takich drobiazgach, jak wszcz\u0119cie negocjacji na temat los\u00f3w Cypru czy obni\u017cka podatk\u00f3w p\u0142aconych przez artyst\u00f3w, w og\u00f3le nikt nie pami\u0119ta, poza Cypryjczykami i artystami. S\u0105 jednak zobowi\u0105zania, kt\u00f3rych musi dotrzymywa\u0107 polityk: te stanowi\u0105ce istot\u0119 jego platformy wyborczej.\n\nObamie mog\u0142o pom\u00f3c szczere przyznanie si\u0119 do winy. Niestety, przyw\u00f3dcy nie ucz\u0105 si\u0119 na b\u0142\u0119dach poprzednik\u00f3w. Teoretycznie zdaj\u0105 sobie spraw\u0119, \u017ce najlepsze efekty przynosi skrucha, ale nie potrafi\u0105 si\u0119 do niej zmusi\u0107. Wol\u0105 dalej \u015bciemnia\u0107, cho\u0107 wiadomo, \u017ce opozycja i media nie odpuszcz\u0105. Prezydent zamiast wyrazi\u0107 skruch\u0119, zacz\u0105\u0142 lawirowa\u0107. Zarzuci\u0142 wyborcom, \u017ce \u017ale go zrozumieli. \u2013 M\u00f3wili\u015bmy, \u017ce b\u0119dzie mo\u017cna zachowa\u0107 dotychczasow\u0105 polis\u0119, je\u015bli ta zasada nie ulegnie zmianie po uchwaleniu ustawy. Przykro mi, \u017ce niekt\u00f3rzy znale\u017ali si\u0119 w trudnej sytuacji wskutek zapewnie\u0144, kt\u00f3re \u2013 jak s\u0105dzili \u2013 sk\u0142ada\u0142em \u2013 m\u00f3wi\u0142. Przypomina si\u0119 Clinton t\u0142umacz\u0105cy, \u017ce to, czy by\u0142 w zwi\u0105zku z Monik\u0105 Lewinsky, zale\u017cy od definicji s\u0142owa \u201eby\u0107\u201d.", "article_metadata": {"rating": "general", "description": "Mia\u0142o by\u0107 pi\u0119knie: opieka medyczna dla ka\u017cdego Amerykanina po przyst\u0119pnych cenach. Wysz\u0142o jak zwykle: jest niewiarygodny bajzel, ludzie trac\u0105 stare ubezpieczenia i nie mog\u0105 wykupi\u0107 nowych", "copyright": "Copyright(c)2013 Ringier Axel Springer Polska", "title": "barack Obama, co dalej z Obamacare? - newsweek.pl - \u015awiat - Newsweek.pl", "og": {"site_name": "Newsweek.pl", "description": "Mia\u0142o by\u0107 pi\u0119knie: opieka medyczna dla ka\u017cdego Amerykanina po przyst\u0119pnych cenach. Wysz\u0142o jak zwykle: jest niewiarygodny bajzel, ludzie trac\u0105 stare ubezpieczenia i nie mog\u0105 wykupi\u0107 nowych, a notowania Baracka Obamy spadaj\u0105 na \u0142eb na szyj\u0119.", "title": "Prezydent Obama na zakr\u0119cie, czyli co dalej z Obamacare", "url": "http://swiat.newsweek.pl/barack-obama-co-dalej-z-obamacare-newsweek-pl,artykuly,275999,1.html", "image": "http://www.newsweek.pl/g/i.aspx/1200/0/newsweek/635223601052463145.jpg", "updated_time": "2013-12-11T12:10:00.0", "locale": "pl_PL", "type": "article"}, "robots": "index, follow", "esbTI": "f110b7b3-9821-446d-8664-3e4cc0a11751", "msvalidate.01": "9A40E88B8774BBAF291E219C28BFB179", "viewport": "user-scalable=no, width=device-width, initial-scale=1, maximum-scale=1", "article": {"published_time": "2013-12-11T12:07:00.0"}, "keywords": "Obama mia!, Barack Obama, USA, prezydent, obamacare", "google-site-verification": "JR73CjAOpKyAyfnPpdZghGkPef3vmhxvYWMTgKqGtuY", "verify-v1": "zWD82NhQ720XqbztsqhzB24gJXQKT5xNjmLZ0NbxL68=", "decorator": "front"}, "_id": "\"57477af36914bd0286fd193f\"", "article_summary": "\u2013 Republikanie s\u0105 w\u015bciekli, bo nie mo\u017cna zastopowa\u0107 reformy, kt\u00f3ra nie ruszy\u0142a z miejsca \u2013 wt\u00f3rowa\u0142 David Letterman.\nPrzykro mi, \u017ce niekt\u00f3rzy znale\u017ali si\u0119 w trudnej sytuacji wskutek zapewnie\u0144, kt\u00f3re \u2013 jak s\u0105dzili \u2013 sk\u0142ada\u0142em \u2013 m\u00f3wi\u0142.\nA co najgorsze, prezydent mija\u0142 si\u0119 z prawd\u0105, zapewniaj\u0105c setki razy, \u017ce nikt nie straci dotychczasowej polisy, je\u015bli b\u0119dzie chcia\u0142 j\u0105 utrzyma\u0107.\nAle Obama roztoczy\u0142 tak czarown\u0105 wizj\u0119, zainwestowa\u0142 w projekt tyle czasu i autorytetu, przekonywa\u0142 o jego zaletach z tak niezachwian\u0105 pewno\u015bci\u0105 siebie, \u017ce kontrast mi\u0119dzy teori\u0105 a praktyk\u0105 jest szokuj\u0105cy.\nObama nie zamkn\u0105\u0142 Guant\u00e1namo, ale mo\u017ce t\u0142umaczy\u0107, \u017ce to z winy republika\u0144skiej wi\u0119kszo\u015bci, kt\u00f3ra uchwali\u0142a zakaz przewo\u017cenia je\u0144c\u00f3w na terytorium USA."}