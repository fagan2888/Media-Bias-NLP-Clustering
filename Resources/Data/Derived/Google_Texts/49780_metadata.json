{"article_title": "\u2018Obamacare\u2019 per l\u2019Europa", "article_keywords": ["leuropa", "non", "ha", "ad", "di", "suoi", "la", "obamacare", "al", "una", "pi", "che"], "article_url": "http://blog.rubbettinoeditore.it/guido-lenzi/2016/04/28/obamacare-per-leuropa/", "article_text": "Una realt\u00e0 sempre meno comprensibile, quella che pervade l\u2019Europa. Confusa, contraddittoria, irrazionale. Le molteplici, disordinate risposte al fenomeno immigratorio, da analizzare e valutare alle sue origini (diverse, arabe e africane) ben oltre le sue conseguenze, che nessuno Stato pu\u00f2 seriamente ritenere di poter arginare da s\u00e9.\n\nNazionalismi, populismi, xenofobie, reazioni emotive, istintive, non possono fornire una traccia per una politica coerente. L\u2019Austria (olim felix) va ad aggiungersi al Regno Unito, a rischio di disunione per l\u2019ennesimo attacco di \u2018brexite\u2019, ad una Francia in stato confusionale, ad un\u2019Italia che, priva ormai dei suoi consueti punti di riferimento, annaspa, balbetta.\n\nPer l\u2019ennesima volta, un Presidente americano a fine corsa (lo furono anche Wilson e Roosevelt) si prodiga in un viaggio in Europa (e in Arabia) per rivolgersi ai suoi principali interlocutori (non pi\u00f9 la Francia, apparentemente, non pi\u00f9 l\u2019Egitto) per esortarli a riprendere lena, a non continuare a contare sull\u2019iniziativa di un\u2019America che ritiene di doversi dedicare con maggior attenzione all\u2019altro suo vicinato, quello asiatico, meno inerme di quello europeo e mediorientale.\n\nL\u2019aveva detto nel lungo articolo sull\u2019Atlantic; lo ha ripetuto a Londra, a Hannover. Constatazioni banali, scontate, che suscitano per\u00f2 sorpresa e persino indignazione, invece di una pi\u00f9 precisa consapevolezza delle responsabilit\u00e0 che l\u2019Europa non pu\u00f2 continuare ad affidare ai cugini d\u2019oltre Atlantico.\n\nLa riunione di un inedito G5, ad opera della Merkel (la nuova testa di ponte dell\u2019asse transatlantico?), ha indicato a chi spetta il compito trainante per la sicurezza dell\u2019intero arco dei vicini continentali, a sud cos\u00ec come ad est. Con \u201cgli Stati uniti al vostro fianco, spalla a spalla, ora e per sempre\u201d, ha scandito Obama (in attesa del responso di novembre).", "article_metadata": {"fb": {"app_id": 563144123698516}, "generator": "WordPress 3.5.1"}, "article_summary": "Constatazioni banali, scontate, che suscitano per\u00f2 sorpresa e persino indignazione, invece di una pi\u00f9 precisa consapevolezza delle responsabilit\u00e0 che l\u2019Europa non pu\u00f2 continuare ad affidare ai cugini d\u2019oltre Atlantico.\nUna realt\u00e0 sempre meno comprensibile, quella che pervade l\u2019Europa.\nLa riunione di un inedito G5, ad opera della Merkel (la nuova testa di ponte dell\u2019asse transatlantico?\nNazionalismi, populismi, xenofobie, reazioni emotive, istintive, non possono fornire una traccia per una politica coerente.\n), ha indicato a chi spetta il compito trainante per la sicurezza dell\u2019intero arco dei vicini continentali, a sud cos\u00ec come ad est."}