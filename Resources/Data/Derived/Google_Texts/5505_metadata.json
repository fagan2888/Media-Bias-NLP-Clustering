{"article_title": "Vittoria di Obama: oltre 7 milioni di iscritti alla sua riforma sanitaria", "article_keywords": ["gli", "non", "oltre", "sua", "di", "il", "la", "vittoria", "sanitaria", "si", "tutti", "che", "milioni", "legge", "iscritti", "riforma", "alla", "obama"], "article_url": "http://www.repubblica.it/esteri/2014/04/01/news/obamacare_7_milioni_di_iscritti-82506881/", "article_text": "- Il presidente americano vince la sua scommessa pi\u00f9 importante. La riforma sanitaria, l'Obamacare, ha raggiunto i 7 milioni di iscritti. Anzi ha superato questa soglia, quella fissata sei mesi fa, quando la legge entr\u00f2 in vigore. Nessuno, dopo il disastroso avvio dell'Affordable Care Act, immaginava che il traguardo potesse essere raggiunto, soprattutto dopo gli ennesimi disservizi registrati nelle ultime ore. E invece Obama ce l'ha fatta.Trionfante, affiancato da un sorridente vice Joe Biden, il presidente \u00e8 comparso nel giardino delle Rose della Casa Bianca per incassare gli applausi e spiegare perch\u00e9 la sua legge ha meritato la fiducia degli americani e perch\u00e9 nei prossimi anni l'adesione sar\u00e0 ancora maggiore. Ha citato casi di lavoratori che non avevano mai avuto la possibilit\u00e0 di accedere a piani privati di copertura sanitaria e che ora lo possono fare, e gli hanno scritto a proposito dei propri casi: \"Questa legge non \u00e8 perfetta, ma \u00e8 un progresso. Il sistema sanitario ora \u00e8 migliore. Abbiamo garantito che tutti abbiano un'assistenza di base. Vuol dire riconoscere il lavoro e la dignit\u00e0 di tutti\". \"Nessuna famiglia dovr\u00e0 pi\u00f9 andare fallita perch\u00e9 qualcuno si \u00e8 ammalato\". E punta molto sull'universalit\u00e0 del progetto, \"al di l\u00e0 della vostra posizione politica, o dei vostri sentimenti per me, o per questa legge, questa \u00e8 una legge importante per l'economia, per tutto il Paese\".Ora dunque sul destino dell'Obamacare \"Il dibattito \u00e8 finito\", \"nonostante - ha ricordato - si siano perse settimane per ci\u00f2 che non ha funzionato\". \"La legge sta facendo quello che tutti si aspettano: sta funzionando, sta aiutando milioni di americani da costa a costa del Paese, evitando che gli Stati Uniti siano l'unico Pese avanzato a non avere un'assicurazione sanitaria di base\".Beffeggiato per un sito governativo andato letteralmemte in tilt dopo mesi e mesi di preparazione e accusato di aver mentito agli americani assicurando loro che non sarebbero mai rimasti senza copertura sanitaria, Obama tira adesso un sospiro di sollievo. E con grande soddisfazione pu\u00f2 dire al Paese che la promessa \u00e8 stata mantenuta. Quella rivoluzionaria riforma sanitaria che fin dalla campagna elettorale del 2008 aveva sbandierato come priorit\u00e0 delle priorit\u00e0 della sua amministrazione, simbolo di una maggiore inclusione sociale, \u00e8 finalmente realt\u00e0, nonostante sia stata violentemente osteggiata dal partito repubblicano.\"Dalla mezzanotte di luned\u00ec gli iscritti sono almeno 7.041 milioni\", spiega il portavoce della Casa Bianca Carney, sottolineando come - con buona pace dei tantissimi detrattori dell'Obamacare - siano state superate le aspettative di tutti. E il dato non tiene conto di tutti i cittadini che si sono registrati nella giornata di ieri in ben 14 Stati Usa in cui erano ancora aperti i termini.Brucia ancora quando a febbraio gli analisti del Congresso dissero che, visti i problemi tecnici, al termine dei sei mesi dall'entrata in vigore della legge non si sarebbero raggiunti i 6 milioni di iscritti. E brucia ancora alla Casa Bianca il ricordo di quando Obama fu costretto ad apparire in Tv per chiedere scusa agli americani , con tutti gli osservatori che per settimane si chiesero se il presidente sapesse o meno di quei disservizi che avevano impedito a milioni di cittadini di ottenere una nuova assicurazone sanitaria. Qualcuno arriv\u00f2 addirittura ad evocare l'impeachment. Ora la scommessa sembra vinta, con l'Obamacare che potrrebbe passare definitiovamente alla storia.", "article_metadata": {"thumb": "https://www.repstatic.it/content/nazionale/img/2014/04/01/233507984-e913e7f8-dd98-4f91-a58f-7c61e8e65818.jpg", "description": "Superata la soglia fissata dalla Casa Bianca per l'adesione al nuovo sistema Obamacare, introdotto sei mesi fa. Problemi tecnici e accuse dei repubblicani non", "application-name": "Repubblica.it", "tags": "obamacare,riforma sanitaria usa,usa,Barack Obama", "og": {"site_name": "Repubblica.it", "description": "Superata la soglia fissata dalla Casa Bianca per l'adesione al nuovo sistema Obamacare, introdotto sei mesi fa. Problemi tecnici e accuse dei repubblicani non", "title": "Vittoria di Obama: oltre 7 milioni di iscritti alla sua riforma sanitaria", "url": "http://www.repubblica.it/esteri/2014/04/01/news/obamacare_7_milioni_di_iscritti-82506881/", "image": "https://www.repstatic.it/content/nazionale/img/2014/04/01/233507670-7dce2918-5725-4ba6-9ea1-5c4789d7af4b.jpg", "type": "article"}, "twitter": {"description": "Superata la soglia fissata dalla Casa Bianca per l'adesione al nuovo sistema Obamacare, introdotto sei mesi fa. Problemi tecnici e accuse dei repubblicani non", "title": "Vittoria di Obama: oltre 7 milioni di iscritti alla sua riforma sanitaria - Repubblica.it", "url": "http://www.repubblica.it/esteri/2014/04/01/news/obamacare_7_milioni_di_iscritti-82506881/", "image": "https://www.repstatic.it/content/nazionale/img/2014/04/01/233507670-7dce2918-5725-4ba6-9ea1-5c4789d7af4b.jpg", "site": "@repubblicait", "card": "summary_large_image"}, "msapplication-TileColor": "#FFFFFF", "msapplication-tooltip": "Naviga sul sito de La Repubblica.it", "msapplication-task": "name=Repubblica TV;action-uri=http://tv.repubblica.it/;icon-uri=http://www.repubblica.it/static/images/homepage/2010/favicon.ico", "fb": {"app_id": 182234715127717}, "image_thumb_src": "https://www.repstatic.it/content/nazionale/img/2014/04/01/233507984-e913e7f8-dd98-4f91-a58f-7c61e8e65818.jpg", "msapplication-window": "width=1024;height=768", "msapplication-TileImage": "http://www.repstatic.it/cless/main/nazionale/2013-v1/img/common/favicon/favicon-144.png", "msapplication-starturl": "http://www.repubblica.it/", "keywords": "obamacare,riforma sanitaria usa,usa,Barack Obama", "article": {"publisher": "https://www.facebook.com/Repubblica", "section": "Esteri", "published_time": "2014-04-01T21:59", "modified_time": "2014-04-01T23:35"}, "verify-v1": "eyc9DUeswG1m1kZxy+Fza8G3PnN8F/u/2vZfVWdJKxU=", "viewport": "width=1024", "news_keywords": "obamacare,riforma sanitaria usa,usa,Barack Obama"}, "_id": "\"57477af36914bd0286fc97ca\"", "article_summary": "Anzi ha superato questa soglia, quella fissata sei mesi fa, quando la legge entr\u00f2 in vigore.\nLa riforma sanitaria, l'Obamacare, ha raggiunto i 7 milioni di iscritti.\nE con grande soddisfazione pu\u00f2 dire al Paese che la promessa \u00e8 stata mantenuta.\nAbbiamo garantito che tutti abbiano un'assistenza di base.\nVuol dire riconoscere il lavoro e la dignit\u00e0 di tutti\"."}