Barack Obama underskrev den nye budgetaftale i fredags, og fik dermed sat punktum på en opslidende politisk kamp Foto: Scanpix

Mandag har Barack Obama været USA’s præsident i fem år. Men Obama-familien i Det Hvide Hus har haft mere travlt med at fejre førstedamen Michelle Oba

Mandag har Barack Obama været USA’s præsident i fem år.

Men Obama-familien i Det Hvide Hus har haft mere travlt med at fejre førstedamen Michelle Obamas 50 års fødselsdag, der blev markeret med en vild fest lørdag aften med kendis-gæster som Beyonce og Samuel L. Jackson.

Fem års jubilæet mandag er en blandet affære. Obama er ikke længere så populær i den amerikanske befolkning, som han var, da han blev indsat og hyldet som USA’s første sorte præsident. Hans fem år på præsidentposten har budt på store problemer med at få gennemført den politik, som han gik til valg på. Men han er kommet gennem nogle af de allerværste problemer om Obamacare og det amerikanske budget.

-Obamacare vil for altid lave USA om, men det er en reform, der har svært ved at overleve. Derfor vil den reforms skæbne blive central for eftertidens vurdering af Obama. Men hans eftermæle afhænger af meget mere end Obamacare. Styringen af den økonomiske krise og af arbejdsløsheden i begyndelsen af hans embedsperiode vil blive lige så vigtig, siger USA-eksperten Mads Fuglede til tv2.dk.

Obama vandt præsidentvalget i november 2008, få måneder efter finanskrisen for alvor brød ud. En af de store udfordringer, som præsident Obama konfronterede, var krisen i den amerikanske bilindustri. Her valgte Obama at yde bilindustrien massiv økonomisk støtte, så der ikke var nogen af de store bilfabrikker, der gik konkurs.

Obama har også trukket USA ud af to opslidende krige, der var startet under forgængeren George W. Bush. Først trak han de amerikanske kamptropper ud af Irak, og siden kom turen til Afghanistan. Det blev belønnet – på forhånd - med Nobels Fredspris i 2009.

Til gengæld opstod der nye konflikter, mest bemærkelsesværdigt ”det arabiske forår”. Her valgte USA aktivt at støtte oprøret mod Moammar Gadaffi i Libyen, men valgte en diplomatisk forhandlingsløsning i Syrien om landets kemiske våben.

Den allerstørste triumf fik præsidenten den 2. maj 2011, da det lykkedes at dræbe Osama Bin laden i Pakistan.

Har fået styr på tingene

Lige nu vurderer Mads Fuglede, at præsident Obama sidder overraskende stærkt i embedet:

-Efter en meget omtumlet start på sin anden embedsperiode, synes jeg at han står lidt stærkere nu. Han havde en meget vanskelig periode, hvor der var bøvl med Obamacare og store problemer med at få statsbudgettet igennem. Nu er det lykkedes ham at få styr på budgettet, ikke mindst fordi de politiske modstandere i Det Republikanske Parti overspillede deres kort. På et tidspunkt så det ud til, at Obama allerede nu ville være ”a lame duck” (et amerikansk udtryk for en handlingslammet præsident i slutningen af sin valgperiode, red.), siger Mads Fuglede.

-Analysen er, at Obama løste de problemer godt nok til at blive genvalgt som præsident. Men så dårligt, at han nu må trækkes med meget dårlige tal i meningsmålingerne, når amerikanerne bliver spurgt, hvordan han har klaret sig. Det vil mildnes med årene, og hen ad vejen vil vurderingen af ham få et løft. Obama har altid vidst, at han ikke kunne leve op til de forventninger, som folk havde til ham. Han har lidt under, at folk har haft for store forventninger. Det er ikke fair, mener Mads Fuglede.

Tre svære år forude

Nu har Barack Obama tre år tilbage som præsident. Og allerede nu er han ved at nå det tidspunkt, hvor han ikke længere kan få gennemført flere store reformer. I år er valgår, hvor der er valg til Repræsentanternes Hus – og næste år begynder kandidaterne til det næste præsidentvalg allerede at positionere sig og stjæle opmærksomhed fra den siddende præsident.

-Herfra og frem kan han ikke udrette de helt store ting. Det skyldes delvist den fastlåste politiske situation, hvor Det Republikanske Parti har valgt at sabotere alt, hvad præsidenten og hans parti kommer med, siger Mads Fuglede.

Hans eget bud på, hvad der har været Barack Obamas største politiske bedrift, handler om sikkerhedspolitik:

-Han trak USA ud af to krige i Irak og i Afghanistan, og han startede processen med at inddæmme Kina i Stillehavet. Det var han den første amerikanske præsident, der så nødvendigheden af, og på den måde har han sikret USA’s sikkerhedspolitiske position i fremtiden. Så det er en sikkerhedspolitisk og udenrigspolitisk bedrift, vurderer Mads Fuglede.