Barack Obama può cantare vittoria, una «vittoria del popolo». «Ora negli Usa», ha annunciato, «le vite sono più sicure».

Il sabotaggio legale contro l'Obamacare, la riforma sanitaria varata nel 2010 dal presidente americano per garantire il diritto alla salute, è fallito.

Dopo l'ultima sentenza della Corte suprema, i repubblicani e le lobby industriali dovranno spostare la loro battaglia sul piano politico. Durante la corsa per le Presidenziali del 2016, perché, con il suo potere di veto, dalla Casa Bianca Obama può bloccare in qualsiasi momento i no del Congresso (a maggioranza repubblicana, sia alla Camera sia al Senato) all'Affordable care act (Aca).

IL LAVORO PROSEGUE DOPO IL 2016. Non casualmente, come trincea per il braccio di ferro i conservatori avevano scelto i tribunali e non gli scranni del parlamento di Washington.

Il cammino dell'Obamacare, com'è stato ribattezzato l'Aca, non è ancora finito. Parte del programma, come l'obbligo delle assicurazioni sul lavoro per le aziende e la riqualificazione della sanità pubblica, dovrà essere proseguito dalla futura l'Amministrazione e i repubblicani possono vincere le prossime elezioni.

Eppure sarà difficile ormai togliere a milioni di americani un diritto che prima non avevano e verso cui erano scettici. Ma che, con le agevolazioni di Obama, hanno finito per apprezzare.

Supporter dell'Obamacare dimostrano a Washington (Getty).

1. Assicurazioni agevolate obbligatorie: come funziona l'Obamacare

Prima della fine 2013, circa 41,3 milioni di americani erano privi di copertura sanitaria.

Una quota abbattuta, in meno di due anni, a circa 28,9 milioni di cittadini statunitensi scoperti: in oltre 11,7 milioni hanno aderito al programma e, tra questi, circa 9 milioni ricevono dallo Stato 272 dollari al mese di sovvenzione per pagarsi il pacchetto assistenziale.

Le assicurazioni agevolate della riforma sono infatti di natura privata, ma costano meno delle precedenti, perché l'Amministrazione Usa ha imposto vincoli alle compagnie, che devono garantire l'accesso alle coperture calmierate anche ai malati cronici onerosi e ai meno abbienti morosi.

PRIVATA MA UNIVERSALE. L'obiettivo dell'Obamacare è dare a «decine di milioni di americani a basso e medio reddito un'assistenza di qualità», non pubblica ma universale, fornendo loro «sconti», con vari tipi di «sussidi, legati agli stipendi e al reddito, quali il «Medicaid». E anche «esenzioni temporanee», per gli indigenti, dall'obbligo di pagarsi l'assicurazione pena una multa fiscale, spiega il sito di promozione del programma Obamacarefacts.com.

«Nessuno può più essere scaricato per motivi di salute o di genere, l'Obamacare elimina le discriminazioni», dice il sito di promozione , invitando i cittadini a sottoscrivere i pacchetti, «le cure sanitarie non sono più nelle mani delle compagnie di assicurazione».

2. Le battaglie legali: repubblicani sconfitti nel 2012 e nel 2015

La riforma di Obama impone a tutti i residenti (non esentati) degli Usa di richiedere la copertura obbligatoria sanitaria a pagamento.

In caso contrario viene loro tassato progressivamente il reddito (dall'1% nel 2014 al 2,5% del 2016).

Sul cosiddetto «mandato individuale», ossia l'obbligo di polizza per tutti, si è consumata, fino al 2012, la prima aspra battaglia legale contro l'Obamacare che ne ha ritardato l'apertura delle iscrizioni.

I repubblicani e le loro lobby industriali contavano sull'assist del massimo organo giuridico degli Usa, guidato dal giudice capo, John Glover Roberts eletto durante il mandato di Bush junior, e con quattro magistrati su otto di nomina repubblicana.

GIUDICI IMPARZIALI. Invece la Corte suprema americana è stata sempre salomonica. Imparziale anche nell'ultima sentenza del 25 giugno 2015, che ha riconosciuto legittimo, per il governo federale di Washington, anche versare direttamente ai cittadini i sussidi del Medicaid per le loro assicurazioni, nel caso i singoli Stati degli Usa (è accaduto con quelli governati dai repubblicani) non attivino il meccanismo richiesto.

L'Obamacare non prevedeva l'intervento del governo centrale, necessario per aggirare il boicottaggio. E, in caso di parere contrario dei giudici, oltre 6,5 milioni di americani avrebbero perso gli aiuti.

3. Più sussidi, tasse ai ricchi, ospedali migliori: i prossimi step

Ma così non è stato. Sei giudici favorevoli su nove è un verdetto netto.

D'altra parte, da governatore del Massachusetts, Mitt Romney, sfidante repubblicano di Obama alle ultime Presidenziali, varò una RomneyCare dai contenuti simili.

La democratica Clinton proseguirà ad attuare la più grande riforma sociale americana dell'ultimo mezzo secolo: un piano che, da prima della vittoria di Obama, aveva in mentre anche lei e che avrebbe voluto varare prima di Obama alla Casa Bianca.

Dal 2016 c'è da imporre ai datori di lavoro l'obbligo di copertura sanitaria per gli impiegati a tempo pieno.

UNA RIFORMA STORICA. Allargare i sussidi del Medicaid e gli sconti e i rimborsi sui farmaci del Medicare, la sanità universale per gli over 65. Eliminare gli sprechi della sanità pubblica e reinvestire miliardi di dollari per migliorarla: Obama ha stretto collaborazione con i migliori centri di ricerca medica europei e anche di Cuba.

Infine, dal 2018, tassare del 40% le assicurazioni dei più ricchi. Ci sarà da battagliare, ma nemmeno una vittoria repubblicana riuscirà, probabilmente, a cancellare l'Obamacare dalla storia degli Usa. La maggioranza degli americani (51%) ancora refrattaria, nel 2013, alla riforma sanitaria si è rapidamente convinta che con più Stato si sta meglio e si vive più a lungo.