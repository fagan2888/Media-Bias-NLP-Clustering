Sembra che il progetto dell’iWatch sia più ambizioso del previsto, visto che adesso è saltata fuori la notizia che Apple avrebbe intenzione di stringere accordi con le varie compagnie assicurative di tutto il mondo in merito all’uso dello smart watch con l’app Salute presente in iOS 8.

Proprio ieri vi avevamo svelato che l’uscita del tanto atteso iWatch potrebbe avvenire nel 2015, a causa di alcuni problemi di produzione riscontrati dai partner asiatici di Cupertino, ma con la notizia di oggi, ci siamo fatti un’altra idea a riguardo: l’iWatch non sarà un semplice smart watch e, anche se il device è virtualmente pronto, Apple deve ancora stringere diversi accordi con le compagnie assicurative.

Apple, si sa, non lancia mai un prodotto riuscito per metà, e preferisce attendere qualche mese piuttosto che far arrivare sul mercato un dispositivo che non rappresenta la visione originale del progetto. Non è la prima volta che vi sveliamo che l’iWatch potrebbe avere delle sovvenzioni con le assicurazioni, e adesso il sito web Bloomberg ha svelato che qualcosa effettivamente bolle in pentola:

“Con l’Affordable Care Act, la nuova legge nazionale in materia di sanità, le società possono risparmiare oltre il 70% dei premi annuali delle polizze assicurative per premiare i comportamenti salutistici.

Le società di tecnologia hanno preso nota, e Apple ha sviluppato un nuovo software di tracciamento della salute chiamato HealthKit che sarà rilasciato quest’anno assieme ad un nuovo dispositivo indossabile; Apple ha discusso con UnitedHealth, il più grande assicuratore statunitense, e Humana, riguardo le sue iniziative. Le società non forniscono ovviamente dettagli riguardo le discussioni, e Apple ha rifiutato di rilasciare dichiarazioni.”

L’idea è davvero molto interessante, e l’intero progetto dell’iWatch potrebbe rappresentare una vera e propria rivoluzione nel mondo del fitness e della salute personale.

[Via]