La riforma che doveva contraddistinguere la presidenza del primo afro-americano alla Casa Bianca sta affossando l’amministrazione Obama. L’estensione universale della tutela sanitaria, nota come Obamacare, è contraddistinta da una lunga serie di problemi e contraddizioni che sta rendendo sempre più fragile il secondo mandato del presidente.

PROTESTE CONTRO OBAMACARE - La riforma più importante della presidenza Obama, Obamacare, ha riportato la Casa Bianca nella tempesta. Dopo la sua difficile approvazione, che spaccò i democratici e passò con una serie infinita di compromessi al ribasso, l’entrata in funzione di alcuni aspetti chiave della riforma sanitaria è stata così deludente da determinare un nuovo calo dei consensi del presidente. Alcune parti fondamentali di Obamacare, il soprannome di Affordable Care Act, la legge per la tutela sanitaria accessibile, sono entrate in vigore ad inizio ottobre, quando incomincia l’anno fiscale negli Stati Uniti. I repubblicani hanno tentato ogni mezzo per bloccare l’introduzione della copertura sanitaria universale i repubblicani, prima cercando di vincolare l’approvazione della manovra di bilancio alla cancellazione dei fondi per Obamacare, poi provando a legare anche l’innalzamento della soglia del debito alla riforma simbolo dell’attuale presidenza. Il tentativo repubblicano di danneggiare Obama è stato però superato dalle prime settimane della riforma sanitaria. In primo luogo il sito gestito dall’amministrazione federale che consente di compare ed acquistare le diverse polizze ha dato numerosi problemi tecnici, suscitando le ire di chi vi ha fatto ricorso e le proteste dei tanti avversari di Obamacare. Ancora più problematico, dal punto di vista del battage mediatico, è stata invece la cancellazione delle assicurazioni arrivata a chi ha acquistato la sua copertura sanitaria nel mercato individuale delle polizze. I nuovi criteri imposti dalla riforma hanno portato molte compagnie assicurative a non rinnovare le polizze. Un dato in realtà coerente con l’impostazione stessa della riforma, ma che ha suscitato la protesta dell’opposizione repubblica e di parte dei democratici alla Camera, costringendo il presidente ad un tardivo e contradditorio intervento.

CONTRADDIZIONE OBAMA - La Camera dei Rappresentati è controllata dal Gop, e la leadership repubblicana non si è fatta sfuggire l’occasione di votare una norma che consenta alle compagnie assicurative di offrire polizze non accettabili sotto i nuovi standard. L’elemento più imbarazzante per il presidente è stato il vasto consenso che questa iniziativa legislativa ha raccolto tra le fila del suo partito. Ben 39 deputati democratici hanno infatti sostenuto questa normativa, creando così una nettissima maggioranza contraria alle regole di Obamacare. La riforma sanitaria non è certo in pericolo, visto che al Senato l’articolato della Camera dei Rappresentanti non passerà, ma il presidente è dovuto faticosamente correre ai ripari. Il presidente ha annunciato che ritarderà di un anno l’entrata in vigore dei nuovi standard sanitari che hanno costretto molte compagnie assicurative a non rinnovare le polizze precedenti ai loro clienti. L’amministrazione federale ha così voluto dare una risposte alle cosiddette vittime di Obamacare, incorrendo però in un’evidente contraddizione. Lo scopo della riforma sanitaria era proprio quello di fissare standard più elevati in termini di tutela, aumentando la protezione pubblica offerta agli individui che non hanno un’assicurazione come benefit contrattuale, e non sono coperti dai programmi di assistenza statale. Il fallimento di Obamacare si concentra infatti nel mercato individuale, che avrebbe dovuto avere come pilastri la borsa per comparare le diverse polizze, a cui si hanno accesso grazie ai maggiori sussidi, e i maggiori standard imposti alle compagnie. I numerosi problemi di funzionamento del sito e l’enfasi mediatica generata dalla cancellazione delle polizze hanno creato un cortocircuito negativo nella quale la Casa Bianca, e gli stessi democratici, sono rimasti intrappolati.

IL MURO DEL SISTEMA - La riforma sanitaria di Barack Obama aveva un obiettivo chiaro, la copertura universale, ed un percorso incerto. Il punto di partenza fissato dal presidente era non ripetere il fallimento della riforma tentata da Bill Clinton all’inizio del suo mandato. Per questo il presidente aveva chiarito che non sarebbe stato toccato il punto più delicato delle riforme sanitarie del passato, ovvero le polizze assicurative garantite dalla maggior parte dei contratti di lavoro americani. Per ottenere la copertura sanitaria universale la riforma di Barack Obama ha aumentato in modo abbastanza significativo il programma Medicaid, l’assicurazione offerta a livello statale per chi ha redditi vicini alla soglia di povertà. 25 Stati però non hanno aumentato le condizioni di accesso al programma come prescritto da Obamacare, anche in ragione della sentenza della Corte Suprema che ne aveva sancito la parziale costituzionalità. In questo modo cinque milioni di statunitensi, secondo le stime della Kaiser Foundation, sono rimaste senza copertura sanitaria, visto che hanno redditi troppo elevati per Medicaid, ma troppo bassi per entrare nella Borsa online dove si possono comprare le polizze a livello individuale. Barack Obama ha preferito non cambiare il sistema di funzionamento delle tutela sanitaria, uno dei più importanti settori dell’economia Usa, ma ha provato un approccio gradualistico che ha spento sia l’entusiasmo dei suoi sostenitori che affievolito l’efficacia delle stesse misure introdotte. A inizio estate, prima dell’entrata in vigore della riforma, era stato posticipato l’obbligo di assicurazione per le imprese con più di 50 dipendenti, un altro dei numerosi provvedimenti che servivano a rendere universalistica una copertura sanitaria offerta a livello individuale. Il pilastro dell’obbligo di assicurazione è stato certificato dalla sentenza della Corte Suprema, ma ha reso da subito piuttosto impopolare la riforma. Lo stesso Obama si era detto contrario, nella campagna elettorale delle primarie democratiche del 2008, a questa misura, per poi cambiare idea vista l’insostenibilità finanziaria di un allargamento dei benefici senza una contemporanea estensione degli assicurati. Una delle numerose retromarce che hanno accompagnato il percorso, tortuoso e faticoso, di Obamacare.

RIFORMA IMPOPOLARE -gli exit poll Ogni presidente degli Stati Uniti è ricordato per la propria Legacy, l’eredità politica che lascia, di solito associata ad una grande riforma che ha trasformato il paese. Le amministrazioni democratiche hanno espanso i poteri federali ed i compiti dello stato per ottenere maggiore uguaglianza: Woodrow Wilson introdusse la tassazione sul reddito, Frankin Delano Roosevelt le pensioni ed una forte protezione dei lavoratori, l’amministrazione Kennedy/Johnson la protezione dei diritti civili e politici degli afro-americani e i programmi per assicurare la tutela sanitaria a poveri ed anziani. Jimmy Carter e Bill Clinton non sono riusciti a far approvare riforme così significative, e Obamcare avrebbe dovuto essere il segno distintivo del primo presidente statunitense nero. Una perfetta chiusura del cerchio: gli afro-americani abbandonarono i repubblicani di Lincoln grazie ai programmi di assistenza di Welfare State introdotti da Roosevelt. La riforma sanitaria rappresenta il completamento dello Stato assistenziale degli Usa, uno dei pochi paesi industrializzati a non offrire una tutela universale della salute ai suoi cittadini. La sua introduzione ha però creato più problemi che successi all’amministrazione Obama. Il movimento Tea Party ha trovato nella lotta all’Obamacare propellente esplosivo per la sua protesta anti statalista, e l’ostilità verso il socialismo sanitario è stata una delle cause della pesantissima sconfitta democratica alle midterm del 2010. Alle presidenziali la riforma sanitaria è sparita dal dibattito, anche se hanno rilevato opinioni profondamente divise, per quanto equilibrate. Il 44% degli elettori si era dichiarato favorevole a mantenerla in vigore, il 49% ad abrogarla.

TERRORE DEMOCRATICO - Ad un anno dalle presidenziali Obamacare è però diventato assai più impopolare. I sondaggi pubblicati negli ultimi giorni rilevano una forte perdita di consensi per una riforma già poco apprezzata. La percentuale dei favorevoli è scesa sotto alla soglia critica del 40%, e la pubblicità negativa ha trascinato verso il basso anche i valori di apprezzamento di Obama, arrivati al punto più basso della presidenza. Una netta maggioranza degli statunitensi disapprova l’operato dell’inquilino della Casa Bianca, che sembra essere incapace di cambiare la traiettoria verso il basso dall’inizio del suo secondo mandato. Dalle sconfitte, prevedibili vista la maggioranza repubblicana, sul fronte della riforma dell’immigrazione alla circolazione delle armi, fino allo scandalo del Datagate che ha profondamente incrinato i rapporti tra Usa ed Europa, per Obama il 2013 è stato un anno in caduta libera. Lo shutdown ed il ballo sul default tecnico avevano fatto precipitare anche i consensi dell’opposizione repubblicana, ma il male altrui non ha provocato grandi benefici ad un presidente sempre più «lame duck», anatra zoppa, l’espressione della politica americana con la quale si definisce una Casa Bianca formalmente in carica ma senza più capitale politico da spendere. Il secondo mandato di quasi tutti i presidenti statunitensi della storia recente è stato caratterizzato da una crescente impopolarità e da scandali o problemi di politica interna che ne hanno eroso forza ed autorevolezza. Per i democratici questa prospettiva diventa particolarmente terrorizzante alla luce delle midterm del 2014. Dopo la batosta del 2010, quando i repubblicani riconquistarono la maggioranza persa solo quattro anni prima, il partito di Obama sperava di prendersi una rivincita, ma in queste settimane le speranze si sono trasformate in una crescente paura per la possibile perdita del Senato. Una prospettiva che renderebbe ancora più irrilevante l’ultima parte della presidenza di Barack Obama.