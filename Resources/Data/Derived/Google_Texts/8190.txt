In questo momento i sondaggi sono favorevoli ai repubblicani tanto che i dem temono di perdere la maggioranza al senato. Le elezioni di mezzo termine saranno decisive per definire il ciclo politico che seguirà la conclusione della presidenza Obama

Dove va l’America? Il 2014 sarà un anno decisivo per capire in che direzione va il paese che nel 2008 elesse il primo presidente nero e che nel 2012 lo confermò alla Casa Bianca per un altro mandato.

Continuerà lungo quel percorso, l’America? O tornerà indietro, ai tempi nei quali la destra era così forte, così salda al comando, da far dire allo stratega Karl Rove che una «permanent republican majority» avrebbe plasmato definitivamente e irreversibilmente la geografia politica americana, fino a cancellare l’opposizione democratica?

Profezia, si sa, clamorosamente smentita dagli eventi successivi. Ma che sembra riprendere quota, se si dà retta gli ultimi sondaggi. Secondo quello della Cnn, il 49 per cento degli elettori preferirebbe essere rappresentato al Congresso da un repubblicano contro il 44 per cento che si sente meglio rappresentato da un democratico. Non è un grande margine ma è significativo, se si pensa che un paio di mesi fa le percentuali erano 50 a favore dei democratici e 42 a favore dei repubblicani.

C’è da chiedersi se questa oscillazione sia l’avvio di un processo di riscossa per la destra oppure, come appare più probabile, qualcosa di “fisiologico”, legato al catastrofico avvio della riforma sanitaria, una protesta che non implica un ritorno di fiducia verso il Grand Old Party (Gop). Infatti, secondo un altro sondaggio, del Wall Street Journal, il 48 per cento degli intervistati sostiene di avere “sentimenti negativi” verso il Partito repubblicano contro il 39 per cento che afferma lo stesso nei confronti dei democratici.

Attualmente, una delle due camere del Congresso, la House, è saldamente controllata dal Gop e, a novembre, stando ai sondaggi attuali, anche il senato, potrebbe finire nelle sue mani. Se questo avvenisse, sarebbe una svolta importante, non solo perché renderebbe ancor più arduo il lavoro riformatore di Obama nella parte finale del suo mandato, ma preparerebbe la strada alla rivincita repubblicana nelle presidenziali del 2016, nelle quali, non va sottovalutato, non ci sarà in lizza un presidente in carica, e dunque in posizione di maggiore forza rispetto allo sfidante, ma ci saranno due contendenti che si fronteggeranno sullo stesso piano, cioè una condizione vantaggiosa per i repubblicani.

Se non ci sarà la “svolta” temuta, è perché la crisi del Grand Old Party continua, e continua lungo la divisione ormai cristallizzata tra la vecchia guardia pragmatica e realista e la nuova destra ideologica e intransigente pilotata dal Tea party e dai social conservatives.

Secondo Eugene Robinson, commentatore del Washington Post, proprio la riforma sanitaria, che, con la sua pessima partenza, è considerata la ragione della risalita conservatrice nei sondaggi, finirà per ostacolare la conquista della maggioranza al senato da parte del Gop. Scrive Robinson: «Per i repubblicani l’Obamacare è diventato in qualche modo un divider, non un uniter. In un anno nel quale il Gop può avere la legittima possibilità di conquistare il senato, diverse elezioni primarie hanno tutta l’aria di trasformarsi in sanguinose battaglie sulla riforma sanitaria di Obama, non se opporvisi ma come».

Esemplare il caso della Georgia, dove per il seggio lasciato vacante da Saxby Chambliss sono in corsa in otto, tra cui il deputato Jack Kingston. Kingston ha ripetutamente votato con i suoi colleghi per “definanziare” l’Affordable Care Act (Aca), la riforma sanitaria. Ma, a un certo punto, ha ammesso che «tirarsi indietro e far cadere a pezzi questa cosa» non era «la cosa responsabile da fare». A quel punto è stato trattato dalla destra estrema alla stregua di un pupazzo della sinistra, che alza bandiera bianca.

Il suo principale avversario nelle primarie è l’onorevole Paul Broun, quattro mandati, secondo cui le teorie dell’evoluzione e del big bang sono «bugie che arrivano direttamente dagli abissi dell’inferno». Così, dopo aver vacillato nella sua opposizione all’Aca, Kingston ha pensato di recuperare terreno, sorpassando a destra Broun col sostenere che i bambini disagiati che beneficiano della mensa scolastica dovrebbero comunque pagare un ticket o altrimenti fare qualche lavoretto, come spazzare i pavimenti della mensa stessa.

Essendo questo il panorama delle primarie repubblicane in Georgia, uno stato di destra dal 1994, gli esponenti più responsabili del Gop temono il replay di quanto accadde nel 2010 in Delaware, Colorado e Nevada e nel 2012 in Indiana e Missouri, dove l’attivismo dei Tea party fece perdere battaglie già vinte. Tanto più che in Georgia i democratici candidano Michelle Nunn, figlia dell’ex senatore Sam Nunn, uomo chiave della politica estera americana nei decenni scorsi, che gode ancora di prestigio come anche dimostrano gli 1,7 milioni dollari raccolti da Michelle.

La Georgia è tutt’altro che un caso isolato. Proprio negli stati dove è più forte la spinta repubblicana, e dove è possibile vincere in modo tale da conseguire la maggioranza al senato, è più aspra la contesa tra le “due destre” e si fronteggiano, anche a suon di milioni di dollari, i due campi.

Sono sette gli stati dove sono in programma primarie, da marzo ad agosto, e dove il copione ricalca quello della Georgia.

I repubblicani devono conquistare almeno sei seggi per togliere ai democratici il controllo del senato (oggi 55-45). I dem dovranno difendere 21 loro seggi dei 35 in palio a novembre (si rinnova un terzo del senato).

I repubblicani confidano di conquistare i seggi in lizza in West Virginia e South Dakota e di sconfiggere i senatori democratici che si ricandidano (incumbent) in stati che inclinano verso destra, come Arkansas, Louisiana e Alaska.

L’effetto perverso di primarie nelle quali è forte il ruolo dell’estrema destra è quello di scegliere candidati che funzionano all’interno di quella ristretta area ideologica ma che spaventano l’elettorato più ampio delle elezioni generali. Intervistato dall’Ap, Guy Cecil, direttore del comitato per la campagna senatoriale democratica, parla di “Akinizzazione” delle primarie repubblicane, riferendosi a Todd Akin, il candidato che blaterava di “stupro legittimo” e che perse, in Missouri, nel 2012, contro Claire McCaskill, con un distacco di sedici punti.

Sullo sfondo di questo paesaggio “akinizzato”, contrasta l’immagine di Chris Christie, il governatore del New Jersey da poco rieletto e che, nei sondaggi, continua a essere il più temibile avversario di Hillary Clinton, in un’eventuale corsa presidenziale nel 2016.

Christie è considerato un moderato, “sfonda” nell’elettorato democratico, peccato per lui far parte di un fronte nel quale il Tea party ha un ruolo determinante. Ma forse proprio la mancata conquista del senato, a novembre, a causa dell’estremismo dei Tea party, potrebbe rendergli più facile la corsa verso la Casa Bianca. Anche per questo, in ogni caso, le elezioni di medio termine saranno decisive nel definire il ciclo politico che seguirà la conclusione della presidenza Obama.

@GuidoMoltedo