Donald Trumpist saab vabariiklaste ametlik presidendikandidaat, seda vaatamata paljudele skandaalidele ja enamike inimeste prognoosidele. Silicon Valleys elav ja töötav Tõnu Sepp aga usub, et Trump on parim valik USA presidendi ametikohale.

Tõnu on veendunud konservatiiv, kellega jaoks isegi Donald Trump on paljudes küsimustes liialt liberaalne. Järgnevas intervjuus selgitab Tõnu, miks ta toetab vabariiklasi ja Donald Trumpi.

Kas sa oled pikaaegne vabariiklaste valija?

Päris pikaaegne vabariiklane olen olnud. Tulin 1981 Rootsist USAsse teadmises, et Reagan valitakse presidendiks. Ma otsisin midagi teistsugust Rootsile, kus mulle üldse ei meeldinud. Esimest korda ma ei saanud, aga teisel korral juba valisin Reaganit. Edasi olen valinud vabariiklasi presidendiks.

Ma olen küll registreeritud vabariiklane, aga ma alati ei nõustu nendega. Ma olen rohkem konservatiiv ja vabariiklased kipuvad pigem liberaalid olema.

Üks asi mulle Trumpi juures ei meeldi – ta on natuke liiga liberaalne minu jaoks. Aga ikkagi parem kui teised kandidaadid.

Tõnu Sepp Foto: Erakogu, Erako

Mida arvad Teeparteist ja Ted Cruzist?

Nende mõtteviis on mulle kõige sobivam ja ühtib minu vaadetega rohkem, kui näiteks Trump. Me ei tea, kes Trump õieti on. Ta on parteisid mitu korda vahetanud. Aga vähemalt on ta erinev teistest. Ta pole poliitik.

Kas see on sinu jaoks oluline, et Trump pole poliitik?

See on üks olulisemaid asju Trumpi puhul. Ted Cruzi puhul ma nõustun kõigi tema vaadetega, aga siis tuleb ikka välja selline poliitiku maneer, mis mulle ei meeldi.

Mis on need Trumpi sõnumid, mis sulle sümpatiseerivad?

Trump on väga otsekohene. Ta alati ei oska enda mõtteid parimal viisil edasi anda, aga vähemalt ta mõtleb, mis ta välja ütleb. Hiljem ta küll vabandab või parandab oma ütlemisi. Me kõik teeme vigu.

Kaks olulist asja, millest Trump räägib, on piiride kinnipanek ja sõjaväe tugevdamine. Tähtis on, et Ameerikasse ei tuleks tuhandete viisi illegaalseid immigrante, et ära hoida see, mis Euroopas juba juhtunud on.

Sa ei soovi, et USA läheks Euroopa avatud piiride teed?

Ei, kindlasti mitte.

Sügisel oli kandideerimas veel vähemalt 10 vabariiklasest presidendikandidaati. Kas sulle keegi neist, peale Trumpi, avaldas muljet?

Ega keegi neist väga muljet ei avaldanud. Jeb Bushi vastu olin algusest. Marco Rubio oli huvitava mõtteviisiga ja mulle meeldis, kuidas ta end väljendas. Eelkõige olin ma kord Trumpi, kord Cruzi poolt. Trump ütles alguses mõnikord lollakaid asju, millest oli aru saada, et ta on uus selles mängus. Nüüd paistab, et ta on endale paremad nõustajad saanud ja oma kõnekeelt muutnud.

Kas usud, et Trump, ärimehena, suudab USA majanduse kiiremini kasvama panna?

Üks inimene ei saa midagi teha, eks ole? Trumpil on vaja panna kokku tugev tiim ja seda ma usun, et ta oskab teha. Olgu see majanduses või ükskõik millisel muul alal, tal on vaja valida õiged mehed ja naised. Obama administratsiooni kõige suurem probleem on just see, et tema tiim on väga nõrk olnud. Kui Bernie Sanders või Hillary Clinton presidendiks saab, siis läheb asi vaid hullemaks.

Kuidas hindad Trumpi võimalusi novembris valimised võita?

Iga päevaga tundub see järjest tõenäolisem. Ma ei uskunud, et Trump üldse vabariiklaste presidendikandidaadiks saab. Ma arvasin, et partei valib Cruzi või kellegi kolmanda.

Räägitakse, et vabariiklaste partei on lõhestunud? Kas see on sinu hinnangul probleem?

Sellest räägitakse küll, aga nii demokraatide kui vabariiklaste parteid on sellised olnud juba aastakümneid. Põhimõtteliselt pole neil vahet ja nad ei tee seal Washingtonis suurt midagi. Loodetavasti tänu Teeparteile kasvab vabariiklastest välja uus erakond. Ma sooviks eelkõige, et vabariiklased muutuksid rohkem konservatiivsemaks.

Vaatamata Trumpi liberaalsusele oled valmis teda novembris valima?

Alternatiiv on Bernie Sanders või Hillary Clinton. Berniel väga lootust ei ole, kui Hillaryt just e-mailide pärast vangi ei panda. Muidugi hääletan Trumpi poolt. See aasta oleks ma ükskõik millise vabariiklase poolt hääletanud, et Hillary ei saaks presidendiks.

Miks sa ei soovi Hillaryt presidendiks?

Obama on juba proovinud Ameerikat Euroopa järgi sättida. Nüüd räägib veel Bernie, et vaadake kui hästi Rootsil ja Taanil on. Ma ei tea, kas inimesed on lollid, aga ilmselt nad ei viitsi uurida, mis toimub Euroopas. Obama, Hillary ja Bernie tahavad korrata neid samu vigu, mis Euroopa on teinud 60 aastat tagasi, mistõttu nad on nüüd omadega hädas.

Trumpi teatakse kui tehingute sõlmijat. Ütlesid ise ka, et me ei tea täpselt, kes ta on. Kas Sa ei karda, et ta oleks nõus tegema tehinguid Putiniga, mis oleksid kahjulikud Eestile?

Ega Trump ka loll ei ole. Tema nõustajad ei laseks teda uisapäisa Putiniga läbirääkima ja tehinguid tegema. Ma ei usu, et nad suurteks sõpradeks saavad. Ausalt öeldes ma ei tea, kumb Eestile parem on – Putin või see lagunenud Euroopa nende moslemitega.

Mis on sinu hinnangul Trumpi suurim nõrkus ja tugevus?

Tema tugevus on see, et ta ütleb välja, mis ta mõtleb. Ta proovib mitte valetada. Mulle meeldib tema otsekohesus. Nõrkus on see, et ta ei oska ennast presidendile väärikalt väljendada. Ta ei ole viisakas, ütleme nii.

Kas sõjaväe toetamine on oluline küsimus?

Sada protsenti. See on üks tähtsamaid asju. Ameerika sõjavägi on tänu Clintonile ja Obamale nüüd väiksem, kui see oli 1942. aastal. Terve maailm naerab meie üle. Putin lennutab oma hävitajaid Läänemerel üle USA sõjalaevade ja naerab Ameerika üle. Ameerikal peab olema kõige suurem ja kõige tugevam sõjavägi.

Kust see raha sõjaväe suurendamiseks peaks tulema?

Esimene asi oleks kohe lõpetada ära aastas üheksa miljardi dollari eest illegaalsete immigrantide ülalhoidmine. Obamacare tuleks täiesti ära lõpetada, sest see on täielik petuskeem kindlustusandjate toetamiseks. Kõik rahad, mis sõjaväelt ära võetud, tuleks nüüd tagasi anda ja need summad ei ole nii suured. Kärpekohti on palju.