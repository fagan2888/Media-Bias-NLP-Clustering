{"article_title": "Obamas hjertebarn til eksamen: Syv millioner har meldt sig til ObamaCare", "article_keywords": ["man", "med", "eksamen", "og", "det", "der", "obamacare", "en", "til", "hjertebarn", "sig", "syv", "den", "millioner", "har", "obamas", "er", "meldt"], "article_url": "https://www.dr.dk/nyheder/udland/obamas-hjertebarn-til-eksamen-syv-millioner-har-meldt-sig-til-obamacare", "article_text": "Af Magnus N\u00f8rtoft\n\nDeadlinen for at melde sig til sundhedsreformen ObamaCare indtraf i g\u00e5r og syv millioner amerikanere, der hidtil ikke har haft nogen forsikring, har meldt sig til ordningen.\n\nSp\u00f8rger man regeringen i Washington, er sundhedsreformen en k\u00e6mpe succes med massiv folkelig st\u00f8tte.\n\n- Jeg forventer, at den amerikanske regering har sv\u00e6rt ved at f\u00e5 armene ned, n\u00e5r Obama vil tale til befolkningen senere i dag, siger Oliver Routhe Skov, DR-korrespondent i USA.\n\nBarack Obama har gjort det til sin m\u00e6rkesag at f\u00e5 gennemf\u00f8rt den s\u00e5kaldte Patient Protection and Affordable Care Act - ogs\u00e5 kaldet ObamaCare.\n\nSkal skaffe forsikring til alle\n\nM\u00e5let med reformen er at sikre, at de mellem 35 og 50 millioner, der i dag ikke har en sundhedsforsikring i fremtiden vil v\u00e6re forsikret.\n\nDisse mennesker er typisk hverken fattige nok til at modtage hj\u00e6lp gennem MedicAid eller rige nok til selv at have en forsikring eller v\u00e6re forsikrede gennem deres arbejdsgiver.\n\nObamaCare p\u00e5l\u00e6gger forsikringsselskaberne at tilbyde alle en forsikring og lokker uforsikrede med et skattefradrag, hvis de tegner en forsikring gennem ObamaCare.\n\nTil geng\u00e6ld bliver det lovpligtigt at have en sundhedsforsikring. Har man ikke det, straffes man fra 2016 med en b\u00f8de p\u00e5 knap 695 dollars om \u00e5ret.\n\nV\u00e6ret plaget af tekniske problemer\n\nDet var tilmeldingen til ObamaCare, der var deadline for i g\u00e5r. Den oprindelige deadline var den 15. december sidste \u00e5r, men dengang valgte regeringen at udskyde sk\u00e6ringsdatoen p\u00e5 grund af tekniske problemer.\n\n- Det har v\u00e6ret relativt kaotisk det seneste halve \u00e5r. Hjemmesiden med tilmelding har haft store tekniske vanskeligheder, og der har v\u00e6ret stor modstand mod reformen.\n\n- Det har desuden v\u00e6ret meget usikkert, hvor mange der ville skrive sig op, siger Oliver Routhe Skov fra Washington til DR2 Dagen.\n\nP\u00e5 den baggrund vurderer han, at syv millioner indskrevne er et godt resultat.\n\n- Regeringen vil sige, at det var det man kunne n\u00e5, med de midler man havde, og de politiske modstandere man havde. Syv millioner flere forsikrede er godt, vil man sige, siger Routhe Skov.\n\nM\u00e6rkesag\n\nObamaCare bliver af mange vurderet til at v\u00e6re den st\u00f8rste sundhedsreform, siden man i 1960'erne indf\u00f8rte MedicAid til de fattige og MediCare til de \u00e6ldre. P\u00e5 den baggrund har Barack Obama gjort sundhedsreformen til sin absolut vigtigste m\u00e6rkesag.\n\n- Man kan slet ikke overvurdere, hvor vigtig sundhedsreformen er for Obama. Det bliver det store stykke politiske arbejde, der st\u00e5r tilbage efter Obamas regeringsperiode, siger Routhe Skov.\n\nVoldsom republikansk modstand\n\nBill Clinton fors\u00f8gte at gennemf\u00f8re noget lignende i 90'erne uden held. Dengang, som nu, frygter de republikanske modstandere, at reformen tr\u00e6kker de amerikanske samfund mod de europ\u00e6iske velf\u00e6rdssamfund.\n\nRepublikanere har hele tiden k\u00e6mpet imod reformen og har lige nu en r\u00e6kke retssager k\u00f8rende mod den.\n\nS\u00e5 selvom syv millioner nu har tilmeldt sig, er det nye forsikringssystem ikke sikret i al fremtid.\n\n- Men viser det sig, at man kan holde prisen i ro, og det her er en god forretning, s\u00e5 vil det v\u00e6re sv\u00e6rt for en kommende regering at skrue systemet fra hinanden igen, siger Oliver Routhe Skov.", "article_metadata": {"publisher": "DR, DR BYEN, Emil Holms Kanal 20, DK-0999 K\u00f8benhavn C, tlf.: +45 35 20 30 40", "copyright": "\u00a9 DR", "language": "da-dk", "og": {"site_name": "DR", "description": "31. marts var deadline for at melde sig til forsikringsordninger gennem omstridte ObamaCare.", "title": "Obamas hjertebarn til eksamen: Syv millioner har meldt sig til ObamaCare", "url": "https://www.dr.dk/nyheder/udland/obamas-hjertebarn-til-eksamen-syv-millioner-har-meldt-sig-til-obamacare", "image": "//asset.dr.dk/ImageScaler/?file=%2Fimages%2Fother%2F2015%2F04%2F18%2F521f4112-e012-401d-b166-db2d10187b95_obamacare.jpg&server=www.dr.dk", "type": "article"}, "twitter": {"site": "@DRNyheder", "card": "summary"}, "description": "31. marts var deadline for at melde sig til forsikringsordninger gennem omstridte ObamaCare.", "robots": "follow, index", "site": "Nyheder", "apple-itunes-app": "app-id=398346158", "keywords": "dr1, dr2, dr3, drk, ultra, ramasjang, drtv, tv, p1, p2, p3, p4, p5, p6, mama, podcast, nyheder", "subject": "tv, live, radio, dr, on-demand", "urn": "urn:dr:drupal:node:1253651", "viewport": "width=device-width, initial-scale=1.0", "name": "DR"}, "article_summary": "Af Magnus N\u00f8rtoftDeadlinen for at melde sig til sundhedsreformen ObamaCare indtraf i g\u00e5r og syv millioner amerikanere, der hidtil ikke har haft nogen forsikring, har meldt sig til ordningen.\nS\u00e5 selvom syv millioner nu har tilmeldt sig, er det nye forsikringssystem ikke sikret i al fremtid.\nHjemmesiden med tilmelding har haft store tekniske vanskeligheder, og der har v\u00e6ret stor modstand mod reformen.\nBarack Obama har gjort det til sin m\u00e6rkesag at f\u00e5 gennemf\u00f8rt den s\u00e5kaldte Patient Protection and Affordable Care Act - ogs\u00e5 kaldet ObamaCare.\nHar man ikke det, straffes man fra 2016 med en b\u00f8de p\u00e5 knap 695 dollars om \u00e5ret."}