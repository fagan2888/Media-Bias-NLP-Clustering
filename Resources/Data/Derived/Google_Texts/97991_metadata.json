{"article_title": "Gli Iron Maiden suonano l\u2019ultima carica in Crimea", "article_keywords": ["gli", "le", "iron", "maiden", "la", "il", "di", "una", "si", "del", "carica", "suonano", "lultima", "crimea", "della", "che"], "article_url": "http://rightnation.it/2014/03/01/gli-iron-maiden-suonano-lultima-carica-in-crimea/", "article_text": "Gli Iron Maiden suonano l\u2019ultima carica in Crimea\n\nUna minuscola penisola sul Mar Nero quanto pu\u00f2 valere? \u201cQualche migliaia di morti per sedere al tavolo della pace\u201d, risponderebbe il nostro Cavour. La storia ha avuto pi\u00f9 volte la Crimea sotto i riflettori. Dalle lotte geopolitiche di met\u00e0 \u2018800 fino alla conferenza di Yalta, il vertice in cui le potenze vincitrici della Seconda guerra mondiale si preparavano a spartirsi l\u2019Europa. Stalin, Roosevelt, Churchill tutti seduti allo stesso tavolo tra diffidenze e sospetti che, una sessantina di anni dopo, possiamo definire fondati.\n\nGli ultimi sviluppi mostrano che la situazione in Ucraina \u00e8 tesa. Nella notte arriva un avvertimento del ministero della Difesa di Kiev a possibili \u201csabotatori\u201d. Annuncia di aver saputo che forze radicali stanno progettando di disarmare le unit\u00e0 militari regolari in Crimea nelle prime ore del mattino e avvertono che in questo caso le forze armate ucraine reagiranno sulla base delle norme e dei regolamenti vigenti, ossia risponderanno ad un eventuale attacco. La guerra \u00e8 alle porte si direbbe. Le notizie dei par\u00e0 russi che occupano i centri strategici di Simferopoli (capitale della Crimea) rimbalzano in Occidente.\n\nIl presidente statunitense riunisce un\u2019unit\u00e0 di crisi e dichiara al mondo: \u201cSe Mosca invade, pagher\u00e0 un prezzo\u201d. Senza soffermarsi su quanto Putin abbia una reale intenzione di muovere guerra, quando ha gi\u00e0 stretto nelle sue mani il destino di Kiev, ci chiediamo cosa ne pensano di tutta questa storia gli Iron Maiden. Che c\u2019entrano? Aspettate. Intanto un po\u2019 di cronaca. I russi di Crimea chiedono aiuto a Putin che non si fa attendere per dichiarare tutto il sostegno possibile. Gli Stati Uniti, intanto, si consultano con i partner europei sulla partecipazione al summit del G8 previsto per giugno a Sochi. Un funzionario della Casa Binca afferma: \u201c\u00c8 difficile immaginare come noi ed altri leader potremmo partecipare a G-8 a Sochi se la Russia interverr\u00e0 in Ucraina\u201d.\n\nNella serata di ieri Obama riconosce che la Russia ha relazioni storiche con la Crimea, cementate da legami culturali (gran parte della popolazione \u00e8 di etnia russa, anche se esiste una minoranza tatara fortemente ostile a Mosca), e l\u00ec ha basi militari, tuttavia qualsiasi violazione della sovranit\u00e0 e dell\u2019integrit\u00e0 territoriale sarebbe gravemente destabilizzante e questo non \u00e8 nell\u2019interesse dell\u2019Ucraina, della Russia o dell\u2019Europa. \u201cIntervenire rappresenterebbe una profonda interferenza in materie che devono essere decise dal popolo ucraino e sarebbe anche una evidente violazione dell\u2019impegno russo a rispettare le leggi internazionali e l\u2019indipendenza, la sovranit\u00e0 e i confini dell\u2019Ucraina\u201d. Biden, il vicepresidente statunitense, si sente telefonicamente con il neopremier Arseiny Yatsenyuk riaffermando il forte appoggio al nuovo governo. C\u2019\u00e8 da sapere che l\u2019Ucraina \u00e8 un paese fallito, un po\u2019 come la nostra Italia.\n\nGli ultimi dati pubblicati indicano che il debito estero totale, alla fine del 2013, ha raggiunto i 140 miliardi dollari, circa l\u2019 80% del suo Pil. Secondo le stime il debito a breve termine, che \u00e8 pi\u00f9 di quattro volte le riserve valutarie del Paese, si aggira intorno ai 15 miliardi di dollari. Di questi, solo alla compagnia russa Gazprom (azienda fornitrice di gas naturale) Kiev deve ben 1,55 miliardi di dollari. C\u2019\u00e8 da precisare che Gazprom vende energia all\u2019Ucraina a un prezzo di favore, circa il 30% in meno del prezzo di mercato. Dunque, tra debiti e favori la dipendenza verso Mosca \u00e8 netta, anche senza sangue.\n\nMa torniamo agli Iron Maiden. Che hanno in comune la storica band heavy metal britannica e la Crimea? Tutto risale all\u2019epica battaglia di Balaklava. Occidente contro Russia, anno 1854. L\u2019esercito inglese assedia Sebastopoli. Lo scontro \u00e8 duro e per un misunderstanding un pugno di cavalieri inglesi viene inviato in una spedizione suicida, gi\u00f9 in una valle, contro il grosso delle truppe russe. Caricano in seicento (673 per essere precisi). Ne torneranno indietro un centinaio. The Trooper \u00e8 il nono singolo del gruppo musicale inglese e racconta questo episodio eroico dell\u2019esercito di sua maest\u00e0. Viene pubblicato il 20 giugno 1983 ed \u00e8 il secondo estratto dal loro quarto album di studio Piece of Mind. \u00c8 considerata una canzone simbolo della band. Per i fan dei videogames \u00e8 stata inserita nella playlist di Guitar Hero II. The Charge of the Light Brigade, la poesia di Alfred Tennyson da cui \u00e8 stato tratto il pezzo, racconta la storia di un soldato inglese mandato alla carica contro il muro dei soldati russi con la spada sguainata. Quei versi, suonati in modo fantastico dagli Iron Maiden, sono il grido di tutti gli uomini che combattono per una causa nobile quanto inutile. Ma che vale la pena provare. Come a dire: Europa se ci sei batti un colpo.", "article_metadata": {"keywords": "barack obama,crimea,russia,stati uniti,ucraina,vladimir putin", "description": "Una minuscola penisola sul Mar Nero quanto pu\u00f2 valere? \"Qualche migliaia di morti per sedere al tavolo della pace\", risponderebbe il nostro Cavour. La storia", "generator": "TheStyle v.4.2.4"}, "_id": "\"57477af36914bd0286fd13b4\"", "article_summary": "Gli Iron Maiden suonano l\u2019ultima carica in CrimeaUna minuscola penisola sul Mar Nero quanto pu\u00f2 valere?\nLa storia ha avuto pi\u00f9 volte la Crimea sotto i riflettori.\nGli ultimi sviluppi mostrano che la situazione in Ucraina \u00e8 tesa.\nStalin, Roosevelt, Churchill tutti seduti allo stesso tavolo tra diffidenze e sospetti che, una sessantina di anni dopo, possiamo definire fondati.\nQuei versi, suonati in modo fantastico dagli Iron Maiden, sono il grido di tutti gli uomini che combattono per una causa nobile quanto inutile."}