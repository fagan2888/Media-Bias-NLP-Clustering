{"article_title": "Sanit\u00e0, il successo di Barack Obama", "article_keywords": ["sanit", "non", "le", "successo", "che", "di", "la", "barack", "milioni", "del", "il", "pi", "obama"], "article_url": "http://www.lettera43.it/capire-notizie/sanita-il-successo-di-barack-obama_43675176672.htm", "article_text": "Barack Obama pu\u00f2 cantare vittoria, una \u00abvittoria del popolo\u00bb. \u00abOra negli Usa\u00bb, ha annunciato, \u00able vite sono pi\u00f9 sicure\u00bb.\n\nIl sabotaggio legale contro l'Obamacare, la riforma sanitaria varata nel 2010 dal presidente americano per garantire il diritto alla salute, \u00e8 fallito.\n\nDopo l'ultima sentenza della Corte suprema, i repubblicani e le lobby industriali dovranno spostare la loro battaglia sul piano politico. Durante la corsa per le Presidenziali del 2016, perch\u00e9, con il suo potere di veto, dalla Casa Bianca Obama pu\u00f2 bloccare in qualsiasi momento i no del Congresso (a maggioranza repubblicana, sia alla Camera sia al Senato) all'Affordable care act (Aca).\n\nIL LAVORO PROSEGUE DOPO IL 2016. Non casualmente, come trincea per il braccio di ferro i conservatori avevano scelto i tribunali e non gli scranni del parlamento di Washington.\n\nIl cammino dell'Obamacare, com'\u00e8 stato ribattezzato l'Aca, non \u00e8 ancora finito. Parte del programma, come l'obbligo delle assicurazioni sul lavoro per le aziende e la riqualificazione della sanit\u00e0 pubblica, dovr\u00e0 essere proseguito dalla futura l'Amministrazione e i repubblicani possono vincere le prossime elezioni.\n\nEppure sar\u00e0 difficile ormai togliere a milioni di americani un diritto che prima non avevano e verso cui erano scettici. Ma che, con le agevolazioni di Obama, hanno finito per apprezzare.\n\nSupporter dell'Obamacare dimostrano a Washington (Getty).\n\n1. Assicurazioni agevolate obbligatorie: come funziona l'Obamacare\n\nPrima della fine 2013, circa 41,3 milioni di americani erano privi di copertura sanitaria.\n\nUna quota abbattuta, in meno di due anni, a circa 28,9 milioni di cittadini statunitensi scoperti: in oltre 11,7 milioni hanno aderito al programma e, tra questi, circa 9 milioni ricevono dallo Stato 272 dollari al mese di sovvenzione per pagarsi il pacchetto assistenziale.\n\nLe assicurazioni agevolate della riforma sono infatti di natura privata, ma costano meno delle precedenti, perch\u00e9 l'Amministrazione Usa ha imposto vincoli alle compagnie, che devono garantire l'accesso alle coperture calmierate anche ai malati cronici onerosi e ai meno abbienti morosi.\n\nPRIVATA MA UNIVERSALE. L'obiettivo dell'Obamacare \u00e8 dare a \u00abdecine di milioni di americani a basso e medio reddito un'assistenza di qualit\u00e0\u00bb, non pubblica ma universale, fornendo loro \u00absconti\u00bb, con vari tipi di \u00absussidi, legati agli stipendi e al reddito, quali il \u00abMedicaid\u00bb. E anche \u00abesenzioni temporanee\u00bb, per gli indigenti, dall'obbligo di pagarsi l'assicurazione pena una multa fiscale, spiega il sito di promozione del programma Obamacarefacts.com.\n\n\u00abNessuno pu\u00f2 pi\u00f9 essere scaricato per motivi di salute o di genere, l'Obamacare elimina le discriminazioni\u00bb, dice il sito di promozione , invitando i cittadini a sottoscrivere i pacchetti, \u00able cure sanitarie non sono pi\u00f9 nelle mani delle compagnie di assicurazione\u00bb.\n\n2. Le battaglie legali: repubblicani sconfitti nel 2012 e nel 2015\n\nLa riforma di Obama impone a tutti i residenti (non esentati) degli Usa di richiedere la copertura obbligatoria sanitaria a pagamento.\n\nIn caso contrario viene loro tassato progressivamente il reddito (dall'1% nel 2014 al 2,5% del 2016).\n\nSul cosiddetto \u00abmandato individuale\u00bb, ossia l'obbligo di polizza per tutti, si \u00e8 consumata, fino al 2012, la prima aspra battaglia legale contro l'Obamacare che ne ha ritardato l'apertura delle iscrizioni.\n\nI repubblicani e le loro lobby industriali contavano sull'assist del massimo organo giuridico degli Usa, guidato dal giudice capo, John Glover Roberts eletto durante il mandato di Bush junior, e con quattro magistrati su otto di nomina repubblicana.\n\nGIUDICI IMPARZIALI. Invece la Corte suprema americana \u00e8 stata sempre salomonica. Imparziale anche nell'ultima sentenza del 25 giugno 2015, che ha riconosciuto legittimo, per il governo federale di Washington, anche versare direttamente ai cittadini i sussidi del Medicaid per le loro assicurazioni, nel caso i singoli Stati degli Usa (\u00e8 accaduto con quelli governati dai repubblicani) non attivino il meccanismo richiesto.\n\nL'Obamacare non prevedeva l'intervento del governo centrale, necessario per aggirare il boicottaggio. E, in caso di parere contrario dei giudici, oltre 6,5 milioni di americani avrebbero perso gli aiuti.\n\n3. Pi\u00f9 sussidi, tasse ai ricchi, ospedali migliori: i prossimi step\n\nMa cos\u00ec non \u00e8 stato. Sei giudici favorevoli su nove \u00e8 un verdetto netto.\n\nD'altra parte, da governatore del Massachusetts, Mitt Romney, sfidante repubblicano di Obama alle ultime Presidenziali, var\u00f2 una RomneyCare dai contenuti simili.\n\nLa democratica Clinton proseguir\u00e0 ad attuare la pi\u00f9 grande riforma sociale americana dell'ultimo mezzo secolo: un piano che, da prima della vittoria di Obama, aveva in mentre anche lei e che avrebbe voluto varare prima di Obama alla Casa Bianca.\n\nDal 2016 c'\u00e8 da imporre ai datori di lavoro l'obbligo di copertura sanitaria per gli impiegati a tempo pieno.\n\nUNA RIFORMA STORICA. Allargare i sussidi del Medicaid e gli sconti e i rimborsi sui farmaci del Medicare, la sanit\u00e0 universale per gli over 65. Eliminare gli sprechi della sanit\u00e0 pubblica e reinvestire miliardi di dollari per migliorarla: Obama ha stretto collaborazione con i migliori centri di ricerca medica europei e anche di Cuba.\n\nInfine, dal 2018, tassare del 40% le assicurazioni dei pi\u00f9 ricchi. Ci sar\u00e0 da battagliare, ma nemmeno una vittoria repubblicana riuscir\u00e0, probabilmente, a cancellare l'Obamacare dalla storia degli Usa. La maggioranza degli americani (51%) ancora refrattaria, nel 2013, alla riforma sanitaria si \u00e8 rapidamente convinta che con pi\u00f9 Stato si sta meglio e si vive pi\u00f9 a lungo.", "article_metadata": {"description": "Sanit\u00e0, il successo di Barack Obama - \r\n\tS\u00ec dei giudici supremi alla riforma sanitaria Usa. Che inizialmente non piaceva. Ma poi ha convinto gli americani. Ecco cosa prevede. E i prossimi step.", "og": {"url": "http://www.lettera43.it/capire-notizie/sanita-il-successo-di-barack-obama_43675176672.htm", "image": "http://www.lettera43.it/upload/images/06_2015/l43-obama-150626201305_medium.jpg", "type": "article", "title": "Sanit\u00e0, il successo di Barack Obama"}, "twitter": {"description": "S\u00ec dei giudici supremi alla riforma sanitaria Usa. Che inizialmente non piaceva. Ma poi ha convinto gli americani. Ecco cosa prevede. E i prossimi step.", "site": "@Lettera43", "card": "summary_large_image", "creator": "@Barbara Ciolli"}, "fb": {"app_id": 257513211050366}, "keywords": "obamacare, come, funziona, riforma, sanitaria", "news_keywords": "obamacare, come, funziona, riforma, sanitaria"}, "_id": "\"57477af46914bd0286fda0ec\"", "article_summary": "Assicurazioni agevolate obbligatorie: come funziona l'ObamacarePrima della fine 2013, circa 41,3 milioni di americani erano privi di copertura sanitaria.\nE, in caso di parere contrario dei giudici, oltre 6,5 milioni di americani avrebbero perso gli aiuti.\nL'obiettivo dell'Obamacare \u00e8 dare a \u00abdecine di milioni di americani a basso e medio reddito un'assistenza di qualit\u00e0\u00bb, non pubblica ma universale, fornendo loro \u00absconti\u00bb, con vari tipi di \u00absussidi, legati agli stipendi e al reddito, quali il \u00abMedicaid\u00bb.\nNon casualmente, come trincea per il braccio di ferro i conservatori avevano scelto i tribunali e non gli scranni del parlamento di Washington.\nD'altra parte, da governatore del Massachusetts, Mitt Romney, sfidante repubblicano di Obama alle ultime Presidenziali, var\u00f2 una RomneyCare dai contenuti simili."}