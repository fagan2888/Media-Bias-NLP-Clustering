{"article_title": "Obamacare: Polowanie na ubezpieczenie", "article_keywords": ["ubezpieczenie", "jest", "ju", "ale", "obamacare", "polowanie", "nie", "si", "tylko", "w", "z", "strona", "jak"], "article_url": "http://www.krytykapolityczna.pl/artykuly/stany-zjednoczone/20131202/obamacare-polowanie-na-ubezpieczenie", "article_text": "To fakt, rz\u0105dowa strona si\u0119 wiesza. Ale faktem jest przede wszystkim to, \u017ce w Ameryce \u017cyje 49 milion\u00f3w os\u00f3b bez ubezpieczenia.\n\nTemat reformy s\u0142u\u017cby zdrowia nie schodzi z pierwszych stron ameryka\u0144skich gazet od miesi\u0119cy. Najpierw republikanie pr\u00f3bowali j\u0105 zablokowa\u0107, \u201ezamykaj\u0105c\u201d rz\u0105d na bite dwa tygodnie. Poddali si\u0119 w ostatniej chwili i przez moment wydawa\u0142o si\u0119, \u017ce sprawy p\u00f3jd\u0105 ju\u017c g\u0142adko. Tymczasem ju\u017c kilka dni p\u00f3\u017aniej okaza\u0142o si\u0119, \u017ce wyczekiwana strona internetowa, kt\u00f3ra mia\u0142a zapewni\u0107 milionom Amerykan\u00f3w dost\u0119p do informacji i wyb\u00f3r polisy, to gigantyczne fiasko.\n\nTo wielka kl\u0119ska demokrat\u00f3w i Obamy, twierdz\u0105 \u017cyczliwi zainteresowani. M\u0142yn na wod\u0119 dla jego przeciwnik\u00f3w. Strona jest przeci\u0105\u017cona, wyszukiwarka nie dzia\u0142a, a u\u017cytkownik zostaje z informacj\u0105, \u017ce \u201ewyst\u0105pi\u0142 b\u0142\u0105d\u201d \u2013 i bez polisy. A przecie\u017c dost\u0119p do Obamacare i minimum wysi\u0142ku, \u017ceby wykupi\u0107 odpowiednie ubezpieczenie, to kamie\u0144 w\u0119gielny reformy, kt\u00f3ra bazuje na tym, \u017ceby zwerbowa\u0107 jak najwi\u0119cej m\u0142odych i zdrowych ludzi. To oni b\u0119d\u0105 p\u0142aci\u0107 za leczenie powa\u017cnie chorych. I cho\u0107 oprogramowanie teoretycznie nie jest to\u017csame z reform\u0105, chyba tylko umieraj\u0105cy i w prawdziwej potrzebie znale\u017ali w sobie wystarczaj\u0105co wiele determinacji, \u017ceby walczy\u0107 z wieszaj\u0105c\u0105 si\u0119 wci\u0105\u017c stron\u0105.\n\nTo oczywi\u015bcie tylko pocz\u0105tek. Falstart, pocieszali si\u0119 demokraci. To lekki obciach, \u017ce Obama zatrudni\u0142 niew\u0142a\u015bciwych informatyk\u00f3w, ale software to nie reforma. Wa\u017cne, \u017ce na przyk\u0142ad dyskwalifikowanie ludzi ze wzgl\u0119du na istniej\u0105c\u0105 chorob\u0119 lub jej podejrzenie ju\u017c nigdy nie wr\u00f3ci. Nie wr\u00f3ci niestety te\u017c na stron\u0119 Obamacare dwudziestokilkuletni cz\u0142owiek, kt\u00f3ry zajrza\u0142 tam z ciekawo\u015bci w pa\u017adzierniku, a teraz tylko wzrusza ramionami. Fakt, \u017ce strona nie jest w stanie obs\u0142u\u017cy\u0107 zbyt wielu klient\u00f3w naraz, sprawia, \u017ce nikomu si\u0119 nie spieszy. Wiadomo, czas na wykupienie ubezpieczenia i czas p\u0142acenia kar za jego brak zostanie wyd\u0142u\u017cony.\n\nGdyby jednak tylko o to chodzi\u0142o\u2026 Jaki\u015b tydzie\u0144 temu okaza\u0142o si\u0119, \u017ce Obama nie tylko nie wie, kogo zatrudnia, ale te\u017c nie wie, co m\u00f3wi. Koj\u0105ce zapewnienia, \u017ce klienci b\u0119d\u0105 mogli zatrzyma\u0107 dotychczasowe ubezpieczenie, je\u015bli im ono odpowiada, s\u0105 bez pokrycia. Z wielu wzgl\u0119d\u00f3w, r\u00f3wnie\u017c dlatego, \u017ce firmy ubezpieczeniowe nie s\u0105 w stanie zaoferowa\u0107 starym klientom tych samych warunk\u00f3w. Wiele dawnych ofert to sztuczne pakiety, kt\u00f3re wygas\u0142yby momentalnie, gdy pacjent okaza\u0142by si\u0119 powa\u017cnie chory.\n\nObama stan\u0105\u0142 przed dylematem: z\u0142ama\u0107 s\u0142owo i ratowa\u0107 reform\u0119 zdrowia \u2013 albo pokaza\u0107 swoj\u0105 polityczn\u0105 wiarygodno\u015b\u0107 kosztem Obamacare.\n\nTeraz strona chodzi lepiej, o czym na w\u0142asnej sk\u00f3rze przekona\u0142a si\u0119 autorka niniejszego tekstu oraz Paul Krugman, kt\u00f3ry zarejestrowa\u0142 si\u0119 i przeszed\u0142 kolejne kroki, powstrzymuj\u0105c si\u0119 jedynie od finalnego klikni\u0119cia, czyli wykupienia polisy, gdy\u017c \u2013 jak zauwa\u017cy\u0142 skromnie \u2013 ma ju\u017c ubezpieczenie jako pracownik uniwersytetu Princeton. By\u0107 mo\u017ce ten brak trudno\u015bci spowodowany by\u0142 tym, \u017ce Amerykanie oddali si\u0119 w tych dniach corocznej konsumpcji indyka na \u015awi\u0119to Dzi\u0119kczynienia, by zaraz potem rzuci\u0107 si\u0119 w szale\u0144stwo zakup\u00f3w Czarnego Pi\u0105tku.\n\nJakakolwiek by\u0142a przyczyna \u2013 coraz wi\u0119cej u\u017cytkownik\u00f3w donosi o szcz\u0119\u015bliwym finale polowania na ubezpieczenie. Jednym z pomniejszym problem\u00f3w s\u0105 ubezpieczenia dla ma\u0142ych biznes\u00f3w; na te faktycznie trzeba b\u0119dzie jeszcze poczeka\u0107, bo na razie rz\u0105d chce skoncentrowa\u0107 si\u0119 na klientach indywidualnych.\n\nTymczasem do S\u0105du Najwy\u017cszego trafi\u0142 problem finansowania antykoncepcji \u2013 to kolejna pr\u00f3ba uczynienia z Obamacare obyczajowego skandalu. Konserwaty\u015bci walcz\u0105 o swoje \u201eprawa wyznaniowe\u201d, pr\u00f3buj\u0105c argumentowa\u0107, \u017ce firmom, tak jak indywidualnym podmiotom, przys\u0142uguje wolno\u015b\u0107 religijna i nikt nie powinien wymaga\u0107 od nich zapewniania swoim pracownikom dost\u0119pu do antykoncepcji, je\u015bli to obra\u017ca ich \u201euczucia\u201d (przy czym mam tu na my\u015bli firmy, nie pracownik\u00f3w). Brzmi irracjonalnie, bo ostatecznie firmy \u2013 je\u015bli ju\u017c upieramy si\u0119 traktowa\u0107 je jak jednostki \u2013 powinny wyra\u017ca\u0107 \u015bwiatopogl\u0105d nie tylko swoich w\u0142a\u015bcicieli, ale r\u00f3wnie\u017c pracownik\u00f3w. Ale jak ma si\u0119 odpowiednio du\u017co pieni\u0119dzy, to ma si\u0119 i odpowiednio du\u017c\u0105 m\u00f3wnic\u0119 w Waszyngtonie...\n\nRepublikanom nie pozosta\u0142o nic innego, jak skoncentrowa\u0107 si\u0119 na drobiazgach. Na przyk\u0142ad \u201eWall Street Journal\u201d skwapliwie donosi, \u017ce nowe oferty s\u0105 \u201egorsze\u201d od tych sprzed reformy, sprzedaj\u0105c nam mn\u00f3stwo analiz i cyferek, cho\u0107 przecie\u017c na razie nikt nie mia\u0142 okazji przetestowa\u0107 Obamacare.\n\nTo troch\u0119 tak jak z metrem w Waszyngtonie. To najczystsze i najbardziej punktualne metro, z jakiego mia\u0142am okazj\u0119 korzysta\u0107. Ale trzeba pos\u0142ucha\u0107 waszyngto\u0144czyk\u00f3w, jak na nie psiocz\u0105. Znowu \u201eczerwona linia\u201d zamkni\u0119ta! Poci\u0105g sp\u00f3\u017ani\u0142 si\u0119 o minut\u0119! Winda nie dzia\u0142a, trzeba schodami! Wi\u0119kszo\u015b\u0107 republikan\u00f3w pewnie nie zni\u017ca si\u0119 do korzystania z transportu publicznego, tak jak nie zni\u017ca si\u0119 do publicznej s\u0142u\u017cby zdrowia.\n\nBy\u0107 mo\u017ce strona si\u0119 wiesza, by\u0107 mo\u017ce metro si\u0119 sp\u00f3\u017ania, ale faktem jest, \u017ce w Ameryce jest 49 milion\u00f3w os\u00f3b bez ubezpieczenia.\n\nA kiedy nie masz na limuzyn\u0119, poczekasz par\u0119 minut na metro. Potupiesz sobie na peronie. A potem cieszysz si\u0119, \u017ce jedziesz.\n\n\n\n", "article_metadata": {"description": "Temat reformy s\u0142u\u017cby zdrowia nie schodzi z pierwszych stron ameryka\u0144skich gazet od miesi\u0119cy. Najpierw republikanie pr\u00f3bowali j\u0105 zablokowa\u0107, \u201ezamykaj\u0105c\u201d rz\u0105d na bite dwa tygodnie.", "copyright": "Inforkom.net - Copyright (C) 2012 - Code. All rights reserved.", "og": {"site_name": "Krytyka Polityczna", "description": "To fakt, rz\u0105dowa strona si\u0119 wiesza. Ale faktem jest przede wszystkim to, \u017ce w Ameryce \u017cyje 49 milion\u00f3w os\u00f3b bez ubezpieczenia.", "title": "Obamacare: Polowanie na ubezpieczenie", "url": "http://www.krytykapolityczna.pl/artykuly/stany-zjednoczone/20131202/obamacare-polowanie-na-ubezpieczenie", "image": "http://www.krytykapolityczna.pl/sites/krytykapolityczna.pl/files/node/21006/field_story_temp/obama_bu_interactive_news.jpg", "type": "article"}, "abstract": "Krytyka Polityczna to ludzie nauki, sztuki i polityki.", "fb": {"admins": "100001098300641,100004162777229,100004659452033,1206311535,1541916741,100000148352535,636718410", "app_id": 164678587009361}, "keywords": "Krytyka Polityczna,Sierakowski,nowy \u015bwiat,lewica,nowa lewica,Dunin,socjaldemokracja,media niezale\u017cne,Gdula,m\u0142oda polska lewica,Szczuka,Nowy Wspania\u0142y \u015awiat,ksi\u0119garnia Krytyki Politycznej,Stany Zjednoczone", "viewport": "user-scalable = yes, width = device-width, minimum-scale = 0.3, maximum-scale = 1"}, "_id": "\"57477af46914bd0286fdb67e\"", "article_summary": "By\u0107 mo\u017ce ten brak trudno\u015bci spowodowany by\u0142 tym, \u017ce Amerykanie oddali si\u0119 w tych dniach corocznej konsumpcji indyka na \u015awi\u0119to Dzi\u0119kczynienia, by zaraz potem rzuci\u0107 si\u0119 w szale\u0144stwo zakup\u00f3w Czarnego Pi\u0105tku.\nFakt, \u017ce strona nie jest w stanie obs\u0142u\u017cy\u0107 zbyt wielu klient\u00f3w naraz, sprawia, \u017ce nikomu si\u0119 nie spieszy.\nWi\u0119kszo\u015b\u0107 republikan\u00f3w pewnie nie zni\u017ca si\u0119 do korzystania z transportu publicznego, tak jak nie zni\u017ca si\u0119 do publicznej s\u0142u\u017cby zdrowia.\nGdyby jednak tylko o to chodzi\u0142o\u2026 Jaki\u015b tydzie\u0144 temu okaza\u0142o si\u0119, \u017ce Obama nie tylko nie wie, kogo zatrudnia, ale te\u017c nie wie, co m\u00f3wi.\nBy\u0107 mo\u017ce strona si\u0119 wiesza, by\u0107 mo\u017ce metro si\u0119 sp\u00f3\u017ania, ale faktem jest, \u017ce w Ameryce jest 49 milion\u00f3w os\u00f3b bez ubezpieczenia."}