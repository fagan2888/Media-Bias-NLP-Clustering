Podle amerického prezidenta může za rozsáhlé problémy, které ochromily krátce po spuštění jeho zdravotnickou reformu, velký zájem lidí. Klíčové stránky podle něj navštívilo na 20 milionů lidí. Neměli by se prý od žádostí nechat odradit - použít mohou telefon nebo si pojištění vyřídit osobně.

„Problém je, že webové stránky, které mají nákup pojištění usnadňovat, nefungují tak, jak by měly. Lidé se v polovině registrace zaseknou. Neexistuje pro to omluva. Zkrátka nastala chyba a stránky jsou moc pomalé. Je ale spravedlivé říct, že ten, koho to frustruje úplně nejvíc, jsem já,“ konstatoval Obama.

Právě reforma zdravotnictví stála za počátkem nedávné krize okolo jednání o rozpočtu americké vlády a následně taky zvyšování dluhového stropu. Někteří republikáni oboje podmiňovali odkladem nebo změnami reformy, nakonec ovšem neúspěšně. Obamova administrativa ale zůstala na 16 dní bez peněz a musela na čas zavřít úřady a památky.