{"article_title": "Il partito del Joker", "article_keywords": ["non", "le", "che", "la", "di", "joker", "si", "del", "il", "partito", "ha", "della"], "article_url": "http://www.europaquotidiano.it/2013/09/28/gop-ted-cruz-carrera/", "article_text": "Mancano pochi giorni al primo ottobre 2013, e l\u2019America \u00e8 terrorizzata. Non dalle armi chimiche di Assad; non dai pazzi armati fino ai denti che sfogano le loro paranoie decimando gli impiegati della marina in pausa pranzo; non dalle sparatorie giornaliere nel Southside di Chicago; non dal cambiamento del clima che prima o poi potrebbe sommergere le citt\u00e0 costiere. No, l\u2019America \u00e8 terrorizzata perch\u00e9 dal primo ottobre 2013 ventidue milioni di cittadini per la prima volta avranno la possibilit\u00e0, se lo vorranno, di sottoscrivere un\u2019assicurazione sanitaria. I repubblicani al congresso, i commentatori e i blogger della destra, l\u2019Invincibile Armada di Fox News stanno rovesciando sugli Stati Uniti tutto il loro apocalittico potere.\n\nDal primo ottobre 2013, giorno in cui alcune delle opzioni della riforma sanitaria (neanche tutte) saranno disponibili, l\u2019America come la conosciamo non ci sar\u00e0 pi\u00f9. Sar\u00e0 un paese nazista dove freddi e feroci burocrati si riuniranno in stanze segrete per decidere la quota di vecchi che dovranno morire di eutanasia, dove giovani donne innocenti saranno costrette a visite ginecologiche condotte da biechi emissari del governo, e dove imprenditori disperati di dover partecipare anche in minima parte alla copertura sanitaria dei loro dipendenti si suicideranno gettandosi dalle finestre dei loro uffici come durante il tracollo di Wall Street del 1929.\n\nTutte cose gi\u00e0 dette, ridette, e mai servite a niente. Obama \u00e8 stato eletto due volte, la legge \u00e8 passata e dicharata costituzionale. Ma ora che siamo alla svolta decisiva vengono mitragliate sugli americani inermi con una potenza di fuoco decuplicata. E chi si fa impressionare ha paura.\n\nI sondaggi sono unanimi: Obama perde consensi a vista d\u2019occhio, la maggioranza della popolazione non vuole la riforma sanitaria. Per\u00f2, se solo le domande si fanno pi\u00f9 specifiche ed entrano nei benefici che la riforma pu\u00f2 portare, le risposte cambiano subito. Basta non fare il nome di Obama. Lo stesso presidente ha raccontato in uno dei tanti comizi tenuti in questi giorni che nel Kentucky un cittadino andato a chiedere informazioni si \u00e8 visto offrire un pacchetto di possibilit\u00e0 riferite al nome ufficiale della riforma, che \u00e8 \u201cAffordable Care Act\u201d, o \u201cSanit\u00e0 accessibile\u201d. Le ha esaminate e ha detto: \u00abMa questo \u00e8 molto meglio di Obamacare!\u00bb.\n\nI repubblicani, per bocca dello stesso senatore texano Ted Cruz, che oggi riveste il manto di leader carismatico della destra, non hanno paura che la riforma fallisca, ma che funzioni. O, per usare le sue stesse parole, che gli americani diventino tossicodipendenti dallo zucchero che gli fornisce lo stato. Il dibattito ha superato da tempo i limiti del grottesco e non vale pi\u00f9 la pena di seguirlo. Le conseguenze della follia repubblicana possono essere ancora deleterie, se si arriver\u00e0 alla chiusura del governo o al blocco del debito, ma la questione pi\u00f9 difficile da capire \u00e8 se dietro il funzionamento di questa \u201cmacchina fine di mondo\u201d ci sia una gallina che continua a correre anche dopo che le hanno staccato la testa oppure una mente criminal-politica che ha elaborato un piano straordinario per riconquistare per sempre l\u2019America alla santa causa del capitalismo catastrofico.\n\nNel primo caso Ted Cruz, il generale Custer della Little Big Horn repubblicana, \u00e8 l\u2019equivalente di Heath Ledger che nel ruolo del Joker dice a Batman: \u00abTi sembro uno che ha un piano? Io sono un agente del caos, io semplicemente faccio delle cose\u00bb.\n\nNel secondo caso, bisogna prendere sul serio quello che sostiene un articolo uscito sull\u2019ultimo Bloomsberg Newsweek: il vero leader del partito repubblicano non \u00e8 nessuno dei nomi oggi in vista bens\u00ec Jim De Mint, che da poco ha dato le dimissioni da senatore per mettersi alla guida della potentissima Heritage Foundation, organizzazione che coordina le campagne di stampa e gli spot televisivi anti-Obama.\n\nAttenzione, per\u00f2. La Heritage Foundation ha due scopi. Quello palese consiste nel tenere la nazione in un costante stato di isteria. Quello vero consiste nello spillare quanti pi\u00f9 milioni di dollari ai miliardari conservatori, facendoli contribuire a campagne costosissime quanto fallimentari (che cosa pensa Sheldon Adelson, mogul di Las Vegas, dei cento milioni di dollari che ha dato a Mitt Romney?).\n\nAlmeno si pu\u00f2 dire che Adelson gioca in casa. La recente decisione della Corte Suprema di permettere donazioni illimitate alle organizzazioni che sostengono questo o quel politico sta trasformando la politica in una succursale di Las Vegas. Gli high rollers, quelli coi mazzi di banconote in tasca e a cui piace giocare duro, puntano ora su questo candidato, ora su questo think tank, ora su questo guru della comunicazione, ma in realt\u00e0 non sanno che cosa funzioner\u00e0 e chi si porter\u00e0 a casa il banco. Sanno solo che non riescono a smettere, neanche quando perdono.\n\nLa cannibalizzazione della politica non \u00e8 pi\u00f9 solo una guerra tra partiti opposti. Jim De Mint, la Heritage Foundation e Ted Cruz passano pi\u00f9 tempo ad attaccare i compagni di partito, mai abbastanza duri e puri, di quello che passano ad attaccare i democratici. Vincere o perdere le elezioni non \u00e8 ancora diventato irrilevante, ma non \u00e8 l\u2019unico fine. Ted Cruz sa benissimo che non diventer\u00e0 mai presidente (anche se, a dire il vero, la sua megalomania \u00e8 cos\u00ec fuori misura da far temere il contrario), ma le montagne di dollari che pu\u00f2 estorcere ai miliardari gonzi lo consoleranno abbondantemente di tutte le prossime sconfitte.\n\nAnche in questo, per\u00f2, non c\u2019\u00e8 molto di nuovo. Stiamo assistendo alla trasformazione definitiva del politico in televangelista: ognuno per s\u00e9, Dio per me, e questo \u00e8 il numero del conto corrente. Tanto il paradiso ve lo godrete dopo che sarete morti. Possibilmente senza assistenza sanitaria.", "article_metadata": {"og": {"site_name": "Europa Quotidiano", "description": "La battaglia contro Obamacare trascina i repubblicani americani ancora pi\u00f9 a destra. Il leader carismatico Ted Cruz e il ruolo della Heritage Foundation", "title": "Il partito del Joker", "locale": "it_IT", "image": "http://www.europaquotidiano.it/wp-content/uploads/2013/09/heath-ledger-the-joker-340x219.jpg", "updated_time": 1380351627, "url": "http://www.europaquotidiano.it/2013/09/28/gop-ted-cruz-carrera/", "type": "article"}, "generator": "WooCommerce 2.0.20", "viewport": "width=device-width"}, "article_summary": "Stiamo assistendo alla trasformazione definitiva del politico in televangelista: ognuno per s\u00e9, Dio per me, e questo \u00e8 il numero del conto corrente.\nIl dibattito ha superato da tempo i limiti del grottesco e non vale pi\u00f9 la pena di seguirlo.\nNel primo caso Ted Cruz, il generale Custer della Little Big Horn repubblicana, \u00e8 l\u2019equivalente di Heath Ledger che nel ruolo del Joker dice a Batman: \u00abTi sembro uno che ha un piano?\nI sondaggi sono unanimi: Obama perde consensi a vista d\u2019occhio, la maggioranza della popolazione non vuole la riforma sanitaria.\nPer\u00f2, se solo le domande si fanno pi\u00f9 specifiche ed entrano nei benefici che la riforma pu\u00f2 portare, le risposte cambiano subito."}