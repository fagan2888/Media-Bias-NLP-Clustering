{"article_title": "Elezioni Midterm Usa, riforma sanitaria sparita da dibattito perch\u00e9 funziona", "article_keywords": ["perch", "non", "ha", "la", "elezioni", "usa", "midterm", "funziona", "dibattito", "sanitaria", "obama", "sparita", "il", "hanno", "riforma", "di", "da", "che"], "article_url": "http://www.ilfattoquotidiano.it/2014/11/02/elezioni-midterm-usa-riforma-sanitaria-sparita-dibattito-perche-funziona/1185058/", "article_text": "Non c\u2019\u00e8 atto politico dei sei anni di Barack Obama alla Casa Bianca che sia stato pi\u00f9 criticato, attaccato, vilipeso dai repubblicani della riforma sanitaria passata nel marzo 2010. Presentata come una legge che avrebbe affossato il bilancio USA, corrotto lo spirito americano, rafforzato la presa del governo centrale sulla vita dei singoli, l\u2019Obamacare era diventato per i conservatori l\u2019emblema di un presidente detestato. \u201cQuando riprenderemo il potere, l\u2019Obamacare verr\u00e0 cancellato\u201d, era la promessa di molti repubblicani. Ora che i repubblicani stanno per riconquistare il Senato, nessuno parla pi\u00f9 della legge sanitaria. E chi lo fa, come il leader repubblicano Mitch McConnell, dice: \u201cAvere la maggioranza al Senato, non significa far fuori l\u2019Obamacare\u201d.\n\nIl fatto \u00e8 che la riforma sanitaria di Barack Obama \u00e8 sparita dal dibattito politico perch\u00e9, a dispetto di tutti i dubbi e le accuse, ha sostanzialmente funzionato e rispettato buona parte delle promesse del presidente. Anzitutto, l\u2019Obamacare ha significato una brusca riduzione del numero di americani senza un\u2019assicurazione sanitaria. Sono tra gli otto e gli undici milioni (i numeri non sono ancora facili da recuperare e arrivano soprattutto da ricerche private), i cittadini che quest\u2019anno per la prima volta hanno avuto accesso a qualche forma di copertura sanitaria. In aumento anche quelli coperti dal Medicaid, l\u2019assistenza sanitaria per i redditi pi\u00f9 bassi, mentre altre milioni di persone sono pronte, secondo molte statistiche, a dotarsi di un\u2019assicurazione sanitaria nei prossimi mesi.\n\nLa riforma ha dunque centrato l\u2019obiettivo principale esposto da Barack Obama nel 2010: e cio\u00e8 rendere la sanit\u00e0 pi\u00f9 accessibile. Non \u00e8 la sola promessa realizzata. L\u201985% dei 7,3 milioni di americani che hanno acquistato un\u2019assicurazione attraverso i mercati on line, nella prima fase della riforma, ha anche goduto di sussidi federali; ci\u00f2 che ha significato una diminuzione dei premi assicurativi da pagare. Non c\u2019\u00e8 stato nemmeno il disastro che alcuni preconizzavano per l\u2019industria sanitaria. Pi\u00f9 volte in questi mesi analisti di Wall Street ed esperti hanno dimostrato che l\u2019Obamacare ha significato pi\u00f9 clienti per le assicurazioni e nuovi pazienti paganti per gli ospedali.\n\nNascosta dalle tante \u201ccadute\u201d della politica di Obama, dalle crisi internazionali e dal senso di paura e incertezza che domina la vita di molti americani, la riforma sanitaria \u00e8 stata dunque un successo \u2013 almeno nel quadro e secondo gli standard della societ\u00e0 americana. Non \u00e8 stata la riforma \u201csocialista\u201d contro cui i conservatori hanno polemizzato, ma ha significato un oggettivo miglioramento nelle condizioni di vita per milioni di persone. Per questo, dopo un iniziale fuoco di sbarramento, i repubblicani hanno preferito stendere un velo di silenzio e attaccare Obama per l\u2019insieme delle sue politiche. E va a discredito di molti democratici \u2013 peraltro ora in grave difficolt\u00e0 \u2013 non avere rivendicato i numeri positivi dell\u2019Obamacare, accettando al contrario la retorica repubblicana e giocando tutta la campagna sulla difensiva e sulla presa di distanza dal presidente.\n\nIn realt\u00e0, almeno due repubblicani che durante queste settimane hanno continuato a insistere sull\u2019Obamacare ci sono. Si chiamano Ed Gillespie, ex-lobbista e chairman del Republican National Committee, ora candidato al Senato in Virginia; e Mike McFadden, candidato del fronte conservatore in Minnesota. Se McFadden ha spiegato che \u201cabbiamo un problema con la sanit\u00e0, in questo Paese. Ci\u00f2 che non vuol dire che dobbiamo tornare ai vecchi sistemi\u201d, Gillespie ha presentato una proposta di riforma che cancellerebbe l\u2019Obamacare, sostituito da un sistema di tagli alle tasse per chi si dota di un\u2019assicurazione e un \u201cfondo di emergenza\u201d, pagato dal governo federale ma gestito dagli Stati, per chi non riesce ad accedere a una polizza privata. Tutti gli osservatori hanno notato che la \u201criforma Gillespie\u201d sarebbe pi\u00f9 costosa, per le casse federali, di quella di Obama, e che porterebbe a una diminuzione degli assicurati. In ogni modo, l\u2019attacco all\u2019Obamacare non sembra aver portato grandi benefici. Sia Gillespie che McFadden sono destinati, secondo i sondaggi, a quasi certa sconfitta.\n\nEcco dunque che, sulla riforma sanitaria, i repubblicani hanno quest\u2019anno realizzato un piccolo capolavoro. Ne hanno distillato tutte le possibili occasioni di scontro e di polemica, facendo dimenticare all\u2019opinione pubblica i benefici della riforma; e hanno trasformato il presunto fallimento della riforma in un senso di generale scontento per la politica di Obama. L\u2019uso dell\u2019Obamacare a fini polemici continuer\u00e0, con ogni probabilit\u00e0, anche nei prossimi mesi. Come spiegato proprio dal leader del Senato Mitch McConnell, i repubblicani non hanno i voti per seppellire la riforma, e Obama porrebbe comunque il veto a ogni tentativo di distruggere il \u201ccuore\u201d della sua legge. Eppure, come ha annunciato lo stesso McConnell, la cancellazione dell\u2019Obamacare resta una \u201cpriorit\u00e0\u201d dell\u2019azione legislativa dei repubblicani. Un modo per tenere ben vivo e desto \u2013 in vista delle presidenziali 2016 \u2013 il senso di rabbia e rivalsa dei pi\u00f9 conservatori contro la legge \u201csocialista\u201d di Barack Obama.", "article_metadata": {"EdBlankInTitle": "- Il Fatto Quotidiano", "og": {"site_name": "Il Fatto Quotidiano", "description": "Non c\u2019\u00e8 atto politico dei sei anni di Barack Obama alla Casa Bianca che sia stato pi\u00f9 criticato, attaccato, vilipeso dai repubblicani della riforma sanitaria passata nel marzo 2010. Presentata come una legge che avrebbe affossato il bilancio USA, corrotto lo spirito americano, rafforzato la presa del governo centrale sulla vita dei singoli, l\u2019Obamacare era \u2026", "title": "Elezioni Midterm Usa, riforma sanitaria sparita da dibattito perch\u00e9 funziona - Il Fatto Quotidiano", "locale": "it_IT", "image": "http://st.ilfattoquotidiano.it/wp-content/uploads/2014/11/obama_675.jpg", "updated_time": "2014-11-04T15:09:09+00:00", "url": "http://www.ilfattoquotidiano.it/2014/11/02/elezioni-midterm-usa-riforma-sanitaria-sparita-dibattito-perche-funziona/1185058/", "type": "article"}, "twitter": {"domain": "Il Fatto Quotidiano", "description": "Non c\u2019\u00e8 atto politico dei sei anni di Barack Obama alla Casa Bianca che sia stato pi\u00f9 criticato, attaccato, vilipeso dai repubblicani della riforma sanitaria passata nel marzo 2010. Presentata come una legge che avrebbe affossato il bilancio USA, corrotto lo spirito americano, rafforzato la presa del governo centrale sulla vita dei singoli, l\u2019Obamacare era [\u2026]", "title": "Elezioni Midterm Usa, riforma sanitaria sparita da dibattito perch\u00e9 funziona - Il Fatto Quotidiano", "image": {"src": "http://st.ilfattoquotidiano.it/wp-content/uploads/2014/11/obama_675.jpg"}, "creator": "@fattoquotidiano", "site": "@fattoquotidiano", "card": "summary_large_image"}, "fb": {"app_id": 222559857810775}, "article": {"publisher": "https://www.facebook.com/ilFattoQuotidiano", "section": "Mondo", "tag": "Barack Obama,Elezioni Midterm,Riforma Sanitaria,Usa", "published_time": "2014-11-02T14:51:44+00:00", "modified_time": "2014-11-04T15:09:09+00:00"}, "viewport": "width=1050px"}, "article_summary": "La riforma ha dunque centrato l\u2019obiettivo principale esposto da Barack Obama nel 2010: e cio\u00e8 rendere la sanit\u00e0 pi\u00f9 accessibile.\nIl fatto \u00e8 che la riforma sanitaria di Barack Obama \u00e8 sparita dal dibattito politico perch\u00e9, a dispetto di tutti i dubbi e le accuse, ha sostanzialmente funzionato e rispettato buona parte delle promesse del presidente.\nTutti gli osservatori hanno notato che la \u201criforma Gillespie\u201d sarebbe pi\u00f9 costosa, per le casse federali, di quella di Obama, e che porterebbe a una diminuzione degli assicurati.\nEcco dunque che, sulla riforma sanitaria, i repubblicani hanno quest\u2019anno realizzato un piccolo capolavoro.\nNon \u00e8 la sola promessa realizzata."}