{"article_title": "Obamacare? Fallito. Cancellate migliaia di assicurazioni", "article_keywords": ["non", "le", "fallito", "che", "di", "la", "obamacare", "assicurazioni", "migliaia", "si", "il", "cancellate", "riforma", "ha", "obama"], "article_url": "http://www.tempi.it/obamacare-fallimento", "article_text": "La grande riforma di Barack Obama che avrebbe dovuto garantire l\u2019assicurazione sanitaria a tutti gli americani \u00e8 un mezzo fallimento. Lo certifica, senza dirlo apertamente, anche il New York Times, che parla di \u00abcentinaia di migliaia\u00bb di persone che dall\u2019entrata in vigore dell\u2019Obamacare si sono visti annullati i propri piani assicurativi e che hanno dovuto sottoscriverne di nuovi, molto pi\u00f9 costosi.\n\nA meno di un mese dal collasso del sito internet Healthcare.com, al quale avrebbero dovuto iscriversi 48 milioni di americani sprovvisti di assicurazione (e che ancora oggi funziona male), il presidente degli Stati Uniti ha dovuto scusarsi di nuovo, questa volta con gli americani che si sono visti cancellare le proprie assicurazioni sanitarie.\n\nCOLPA MIA. In un\u2019intervista all\u2019Nbc, andata in onda ieri, Obama si \u00e8 detto \u00abdispiaciuto che queste persone si trovino in una situazione del genere nonostante le rassicurazioni che avevano ricevuto da me\u00bb. Il presidente aveva promesso, infatti, che non sarebbe stato obbligatorio cambiare le polizze gi\u00e0 sottoscritte prima della riforma. Ma cos\u00ec non \u00e8 accaduto. Le compagnie assicurative sono state costrette a cancellare piani sanitari che non comprendevano la copertura di alcune prestazioni. Nel corso dell\u2019intervista, Obama ha affermato che il governo sta lavorando \u00abduramente per risolvere i problemi\u00bb e che risolver\u00e0 gli errori commessi \u00abnella stesura della legge\u00bb.\n\nIL FALLIMENTO. Che la riforma sarebbe stata un fallimento, lo aveva previsto persino il medico personale (e progressista) di Obama, David Sheiner. \u00abLa riforma si riveler\u00e0 inefficace\u00bb, disse tre anni fa, all\u2019Huffington Post. Sospettava che non sarebbe stata sostenibile economicamente. E in effetti, per vie traverse, ha portato gli Stati Uniti sull\u2019orlo del fallimento, a causa dell\u2019intrasigente opposizione dei Tea Party, che non intendono abbandonare i tentativi di definanziarla. Quello che non poteva prevedere Sheiner \u00e8 la paradossale conseguenza di una riforma che doveva ampliare la protezione sanitaria per gli americani e che ha portato invece alla cancellazione delle polizze di molti lavoratori, nonostante le promesse fatte da Obama (\u00abciascuno potr\u00e0 mantenere la propria assicurazione, se questa lo soddisfa\u00bb, diceva nel 2009).\n\nPOLIZZE CANCELLATE. Di \u00abscollamento tra le rassicurazioni di Obama e la realt\u00e0\u00bb, parla il Washington Post. Sono state annullate assicurazioni a \u00abcirca il 5 per cento\u00bb degli americani, spiega il quotidiano americano. Non una cifra di poco conto. Si tratta dei lavoratori autonomi che stipularono polizze prima del 2010, e che decisero di escludere la copertura per alcune malattie (l\u2019invalidit\u00e0 mentale, per esempio) che ora con la riforma di Obama sono obbligatoria. In teoria la legge avrebbe dovuto proteggere le assicurazioni sanitarie create prima del marzo 2010, per\u00f2 alcuni errori nella stesura nella legge hanno costretto le compagnie assicurative ad annulare le polizze.\n\nAnche il leader della minoranza al Senato Mitch McConnell, vincitore indiscusso della battaglia interna ai repubblicani sulla legge di bilancio, ha attaccato Obama: \u00abSe il presidente \u00e8 veramente dispiaciuto per aver infranto le sue promesse al popolo americano, dovr\u00e0 fare di pi\u00f9 che scusarsi timidamente in televisione\u00bb. McConnel ha invitato Obama a sostenere la legge del senatore repubblicano Ronald H. Johnson che, secondo i repubblicani, permetterebbe ai cittadini di \u00abmantenere il piano assicurativo che hanno e che preferiscono\u00bb.", "article_metadata": {"description": "Dall'introduzione della riforma nel 2010, sono state annullate le polizze a \u00abcirca il 5 per cento\u00bb degli americani. Obama non ha mantenuto le promesse", "generator": "WordPress 4.2.8", "og": {"site_name": "Tempi.it", "description": "Dall'introduzione della riforma nel 2010, sono state annullate le polizze a \u00abcirca il 5 per cento\u00bb degli americani. Anche Barack Obama ha dovuto scusarsi", "title": "\u00abI\u2019m sorry\u00bb. Perch\u00e9 l\u2019Obamacare \u00e8 stato un fallimento", "url": "http://www.tempi.it/obamacare-fallimento", "image": "http://www.tempi.it/altro/facebook_image.jpg", "locale": "it_IT", "type": "article"}, "fb": {"app_id": 334098536634644}, "keywords": "obamacare,barack obama,assicurazioni,polizze,fallimento obama,riforma sanitaria,esteri", "viewport": "width=device-width, initial-scale=1"}, "_id": "\"57477af36914bd0286fd2d2d\"", "article_summary": "La grande riforma di Barack Obama che avrebbe dovuto garantire l\u2019assicurazione sanitaria a tutti gli americani \u00e8 un mezzo fallimento.\nChe la riforma sarebbe stata un fallimento, lo aveva previsto persino il medico personale (e progressista) di Obama, David Sheiner.\nDi \u00abscollamento tra le rassicurazioni di Obama e la realt\u00e0\u00bb, parla il Washington Post.\nLo certifica, senza dirlo apertamente, anche il New York Times, che parla di \u00abcentinaia di migliaia\u00bb di persone che dall\u2019entrata in vigore dell\u2019Obamacare si sono visti annullati i propri piani assicurativi e che hanno dovuto sottoscriverne di nuovi, molto pi\u00f9 costosi.\n\u00abLa riforma si riveler\u00e0 inefficace\u00bb, disse tre anni fa, all\u2019Huffington Post."}